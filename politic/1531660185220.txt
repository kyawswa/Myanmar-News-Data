ပြည်ထောင်စုရွေး ကောက်ပွဲကော်မရှင်နှင့် လက်ရှိ မှတ်ပုံတင်ခွင့်ပြုထားသည့် နိုင်ငံ ရေးပါတီအားလုံး ဇွန်လ ၁၄ ရက် တွင် နေပြည်တော်၌ တွေ့ဆုံရန် ဖိတ်ကြားထားကြောင်း ကော် မရှင်ပြောရေးဆိုခွင့်ရှိသူ ဦးမြင့် နိုင်က ပြောကြားသည်။ သမ္မတဦးဝင်းမြင့်က နိုင်ငံ ရေးပါတီများနှင့် တွေ့ဆုံ၍ ပါတီ များ၏ အသံကို နားထောင်ရန် ဇွန်လ ၁ ရက်က တိုက်တွန်းပြီး နောက် နှစ်ပတ်ခန့်အကြာတွင် ကော်မရှင်က ထိုသို့တွေ့ဆုံရန် စီ စဉ်ခြင်းဖြစ်သည်။ နိုင်ငံရေးပါတီ များနှင့်တွေ့ဆုံရာ၌ ဆွေးနွေးမည့် အကြောင်းအရာကို ဦးမြင့်နိုင်က ထုတ်ဖော်ပြောကြားခြင်းမပြုပေ။ ‘‘အစည်းအဝေးပြီးရင်တော့ သိမှာပါ’’ဟု ၎င်းကပြောသည်။ နိုင်ငံရေးပါတီများနှင့် တွေ့ဆုံရန် စီစဉ်ခြင်းသည် သမ္မတဦးဝင်းမြင့် ၏ တိုက်တွန်းချက်ကြောင့် ဟုတ်၊ မဟုတ် မေးမြန်းရာ ‘‘အရင်လည်း တွေ့ခဲ့ဖူးပါတယ်။ သမ္မတကြီးက တိုက်တွန်းတဲ့အတွက် ပိုမြန်သွား တာပေါ့’’ဟု ၎င်းကပြောသည်။ ပြည်ထောင်စုရွေးကောက်ပွဲ ကော်မရှင်နှင့် တွေ့ဆုံရာတွင် လွတ်လပ်၍မျှတသည့် ရွေး ကောက်ပွဲများကျင်းပနိုင်ရေး မေးမြန်း ဆွေးနွေးမည်ဖြစ်ကြောင်း နိုင်ငံရေးပါတီအချို့မှ တာဝန်ရှိသူ များက ပြောသည်။‘‘ဖိတ်တာတော့ ရွေးကောက်ပွဲဆိုင်ရာ ကိစ္စများ တွေ့ဆုံဆွေးနွေးလိုပါသဖြင့်လို့ တော့ပါတယ်။ ပါတီတွေနဲ့ ကော် မရှင်ကြားထဲမှာ နားလည်မှုလွဲတဲ့ ကိစ္စတွေ ပွင့်ပွင့်လင်းလင်း ဆွေး နွေးဖို့တော့ရှိတယ်’’ဟု ပြည် ထောင်စုကြံ့ခိုင်ရေးနှင့် ဖွံ့ဖြိုးရေး ပါတီပြောရေးဆိုခွင့်ရှိသူ ဒေါက် တာ နန္ဒာလှမြင့်ကပြောသည်။ ယခုနှစ် နိုဝင်ဘာတွင် ကျင်း ပမည့် ကြားဖြတ်ရွေးကောက်ပွဲ တွင် ပြည်ခိုင်ဖြိုးပါတီ ဝင်ရောက် ယှဉ်ပြိုင်ခြင်း ပြု၊ မပြုသည် ယခု တွေ့ဆုံဆွေးနွေးမှု ရလဒ်အပေါ် တွင် မူတည်ကြောင်း ၎င်းကဆို သည်။ ကော်မရှင်နှင့်တွေ့ဆုံရာ၌ တိုင်းဒေသကြီးနှင့် ပြည်နယ်ကော် မရှင် အဖွဲ့ခွဲများ၏ ရွေးကောက်ပွဲ ကြီးကြပ်နိုင်စွမ်းအပေါ် မေးခွန်း ထုတ်ဆွေးနွေးရန် စီစဉ်ထား ကြောင်း အမျိုးသားဒီမိုကရေစီ အင်အားစုပါတီဥက္ကဋ္ဌ ဦးခင် မောင်ဆွေက ပြောသည်။ ထို့အပြင် ၂၀၁၇ ကြားဖြတ် ရွေးကောက်ပွဲကျင်းပစဉ် ရွေး ကောက်ပွဲကော်မရှင်၏ ဆောင် ရွက်ချက်များအပေါ်အကြံပြု ဆွေးနွေးမည်ဖြစ်ကြောင်း ၎င်းက ပြောသည်။ ‘‘ရွေးကောက်ပွဲဝင်ဖို့ တောင်မှအများကြီးစဉ်းစားရမယ့် အနေအထားတွေရှိလို့ ပွင့်ပွင့် လင်းလင်း တင်ပြဖို့ရှိပါတယ်။ နောက်တစ်ခုက ရပ်ကျေးတို့၊ မြို့ နယ်တို့က ကော်မရှင်အဖွဲ့ခွဲတွေ မှာ အင်န်အယ်လ်ဒီ အဖွဲ့ဝင်တွေ ပါနေတယ်လို့ကြားလို့ အဲဒါ လည်း တင်ပြဖို့ရှိတယ်’’ ဟု ဦးခင် မောင်ဆွေက ပြောသည်။ လက်ရှိ ပြည်ထောင်စုရွေး ကောက်ပွဲကော်မရှင်အနေဖြင့် နိုင်ငံရေးပါတီများနှင့် တွေ့ဆုံညှိ နှိုင်းမှု အားနည်းနေကြောင်းဝေဖန် ခံထားရသည်။ ကော်မရှင်သည် ၂၀၁၇ ဧပြီလတွင် ကျင်းပသော ကြားဖြတ်ရွေးကောက်ပွဲနှင့် ပတ် သက်သည့် ပြန်လည်သုံးသပ်ဆွေး နွေးပွဲကို ယမန်နှစ်ဇွန်လက ကျင်း ပပြီးနောက် နိုင်ငံရေးပါတီများနှင့် စုပေါင်းတွေ့ဆုံမှုမရှိသေးပေ။ သို့ဖြစ်ရာ ယခုတွေ့ဆုံမှု သည် ပြည်ထောင်စုရွေးကောက် ပွဲကော်မရှင်နှင့် နိုင်ငံရေးပါတီများ တစ်နှစ်အတွင်း ပထမဆုံးအကြိမ် တွေ့ဆုံမှုဖြစ်သည်။ လက်ရှိအထိ ပြည်ထောင်စု ရွေးကောက်ပွဲ ကော်မရှင်က မှတ်ပုံတင်ခွင့်ပြု ထားသည့် နိုင်ငံရေးပါတီ ၉၅ ပါတီရှိသည်။ ကုလသမဂ္ဂ ဖွံ့ဖြိုးမှုအစီ အစဉ် (UNDP)မှ တာဝန်ရှိသူများ က ဒီချုပ်ဗဟိုအလုပ်အမှုဆောင် အဖွဲ့ထံ လာရောက်တွေ့ဆုံစဉ် ကော်မရှင်နှင့် နိုင်ငံရေးပါတီများ တွေ့ဆုံမှု အားနည်းခြင်းကို ထောက်ပြဆွေးနွေးကြောင်းဒီချုပ် ပြောရေးဆိုခွင့်ရှိသူ ဒေါက်တာ မျိုးညွန့်က ပြောသည်။ ‘‘သူတို့ရဲ့ တိုက်တွန်းချက် ကြောင့်လည်း ဖြစ်ရင်ဖြစ်မှာပေါ့။ ကော်မရှင်နဲ့ ပါတီတွေကတော့ မိတ်ဖက်ပဲ။ ရွေးကောက်ပွဲကို ကျင်းပပေးတဲ့ ကော်မရှင်နဲ့ ပါဝင် ယှဉ်ပြိုင်မယ့် နိုင်ငံရေးပါတီတွေ က အမြဲတမ်းညှိနှိုင်းဆွေးနွေးနေ ရမှာပဲ။ ဒါမှ လွတ်လပ်တရားမျှတ တဲ့ ရွေးကောက်ပွဲတွေဖြစ်မယ်။ အစစအရာရာ အဆင်ပြေ ချော မွေ့မှာပါ’’ဟု ၎င်းကပြောသည်။