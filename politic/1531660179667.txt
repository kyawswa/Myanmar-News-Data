အစိုးရ၊ တပ်မတော်နှင့် တစ်နိုင်ငံလုံး ပစ်ခတ်တိုက်ခိုက်မှု ရပ်စဲရေး သဘောတူစာချုပ် (NCA) လက်မှတ်ထိုး တိုင်းရင်း သားလက်နက်ကိုင်အဖွဲ့များ၏ လေးကြိမ်မြောက် လုံခြုံရေးကဏ္႑ အလွတ်သဘော ဆွေးနွေးပွဲကို ဇွန်လ ၁၆ ရက်က ရန်ကုန်မြို့၌ ပြုလုပ်ခဲ့သည်။ လာမည့် ပြည်ထောင်စုငြိမ်း ချမ်းရေးညီလာခံ-၂၁ ရာစုပင်လုံ တတိယအစည်းအဝေးတွင် လုံခြုံ ရေးကဏ္႑နှင့်ပတ်သက်၍ ပထမ အကြိမ် သဘောတူညီချက် ချမှတ်နိုင်ရေး ညှိနှိုင်းနေကြောင်း အစိုးရကိုယ်စားလှယ် ဦးဇော်ဌေး က ပြောသည်။ ‘‘ပြောနိုင်တာက လုံခြုံရေး ကဏ္႑နဲ့ပတ်သက်လို့ အကောင်း ဆုံး ဘာတွေလုပ်နိုင်မလဲ၊ ဘယ် အချက်တွေမှာ သဘောတူညီနိုင် မလဲ၊ ပြီးရင် NCA လမ်းပြမြေပုံ အရ လုံခြုံရေးကဏ္႑ ပြန်လည် ပေါင်းစည်းခြင်းကိစ္စရပ်တွေဘယ်လိုလုပ်မလဲ အဓိကထား ဆွေးနွေးတယ်။ လာမယ့် ၂၁ ရာစုပင်လုံညီလာခံမှာ လုံခြုံရေးကဏ္႑နဲ့ပတ်သက်လို့ ရလဒ်ကောင်းတွေရအောင် ဘယ်လိုလုပ်မလဲဆိုတာတွေ ဆွေးနွေးတာ’’ဟု ဦးဇော်ဌေးက ပြောသည်။ အစိုးရနှင့် အပစ်ရပ်အဖွဲ့ များသည် လုံခြုံရေးနှင့်ပတ်သက် သည့် အလွတ်သဘောဆွေးနွေးပွဲ ကို ဧပြီတွင် တစ်ကြိမ်၊ မေလတွင် နှစ်ကြိမ် ကျင်းပခဲ့သည်။ တိုင်းရင်းသားလက်နက် ကိုင်အဖွဲ့ အပစ်ရပ်ကိုယ်စား လှယ် ဦးမျိုးဝင်းက လုံခြုံရေး ကဏ္႑နှင့်ပတ်သက်၍ ပြည် ထောင်စုငြိမ်းချမ်းရေးဆွေးနွေးမှု ပူးတွဲကော်မတီ (UPDJC) လုပ် ငန်းကော်မတီအဆင့်၌ ဆွေးနွေး မည့်ကိစ္စများကို အစိုးရနှင့် ညှိနှိုင်း ခြင်းဖြစ်သည်ဟု ပြောသည်။ ‘‘သဘောတူညီချက် ရလား၊ မရလားဆိုတာက တစ်ပိုင်းပေါ့။ သေချာတာက လုံခြုံရေးကဏ္႑က လုပ်ငန်းကော်မတီဆွေးနွေးပွဲမှာ ဆွေးနွေးရမှာပေါ့။ သဘောတူညီ ချက်ရအောင် ကြိုးစားကြည့်ရမှာ ပေါ့’’ဟု ၎င်းကဆိုသည်။ လုံခြုံရေးကဏ္႑သည် ထိ လွယ်ရှလွယ်ကိစ္စဖြစ်၍ နှစ်ဖက် လိုလားချက်များကို အနီးစပ်ဆုံး သဘောတူညီမှု ရရှိရေး ဆွေးနွေး နေကြောင်း ဦးဇော်ဌေးက ပြော သည်။ လုံခြုံရေးကဏ္႑နှင့် ပတ် သက်၍ ညီလာခံရောက်မှ ဆွေး နွေးပါက ဆွေးနွေးပွဲကို ဆိုးရွား စေသည့် အတွေ့အကြုံမျိုး ၂၁ ရာစုပင်လုံ ဒုတိယအစည်းအဝေး တွင် ကြုံခဲ့ရသဖြင့် အလွတ် သဘော ဆွေးနွေးပွဲများ၌ ပွင့် လင်းစွာ ညှိနှိုင်းနေကြောင်း ၎င်း က ဆိုသည်။ ၂၀၁၇ မတ်လကကျင်းပခဲ့ သည့် ၂၁ရာစု ပင်လုံ ဒုတိယ အစည်းအဝေးတွင် လုံခြုံရေး ကဏ္႑ပါ တစ်ခုတည်းသော တပ်မတော်ထားရှိရေး မူဝါဒကို ဆွေးနွေးခဲ့သော်လည်း ညီလာခံ သဘောတူညီချက်အဖြစ် ချ မှတ်နိုင်ခြင်းမရှိပေ။