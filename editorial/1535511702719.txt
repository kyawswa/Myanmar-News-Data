လတ်တလောတွင် မြန်မာ့စီးပွားရေး ကျဆင်းမှုနှင့်အတူ ေ၀ဖန်ညည်းတွားသံများ ပေါ်ထွက်နေသကဲ့သို့ပင် အချို့ကလည်း အစိုးရ၏ အညွှန်းကိန်းအချို့အပေါ်မူတည်၍ စီးပွားရေးကျဆင်းမှု မရှိဟုဆိုကာ တုံ့ပြန်မှုများလည်း ရှိနေသည်။ နိုင်ငံ၏ဘတ်ဂျက်လိုငွေများ မြင့်မားနေဆဲဖြစ်ခြင်း၊ ငွေကြေးဖောင်းပွမှုနှင့်အတူ မြန်မာကျပ်ငွေတန်ဖိုးဆက်တိုက် ကျဆင်းနေခြင်း၊ အခြေခံစားသောက်ကုန်ဈေးနှုန်းအချို့ မြင့်တက်နေခြင်း၊ ပြည်ပပို့ကုန် လျော့ကျပြီး ရှိပြီးသော ပြည်ပရင်းနှီးမြှုပ်နှံမှုအချို့ ပြန်ထွက်ခြင်း စသော အခြေအနေများကြောင့် မြန်မာ့စီးပွားရေး ပြိုလဲသွားနိုင်မှုအပေါ် စိုးရိမ်မှုအသံများ ပိုမိုကျယ်လောင်စွာ ထွက်ပေါ်လျက်ရှိသည်။ သို့သော်လည်း ယမန်နေ့က လွှတ်တော်တွင် သတင်းထောက်များနှင့် တွေ့ဆုံရာ၌ စီမံဘဏ္႑ာဒုတိယ၀န်ကြီးက မြန်မာ့စီးပွားရေးကျပ်တည်းနေသည်ဟု ပြောနေသော်လည်း စီးပွားရေး ဖွံ့ဖြိုးတိုးတက်မှုသည် နှုန်းအားဖြင့် တက်နေကြောင်း ပြောကြားခဲ့ပြန်သည်။ ကိန်းဂဏန်း အချက်အလက်များအရ ပြီးခဲ့သည့်နှစ် စီးပွားရေးဖွံ့ဖြိုးတိုးတက်မှုနှုန်း ၆ ဒသမ ၈ ရာခိုင်နှုန်းကိုကြည့်လျှင် အညွှန်းကိန်းအရ စီးပွားရေးတိုးတက်မှုနှုန်း မြင့်တက်သည်ဟု ၎င်းအနေဖြင့် ဆိုလိုခြင်း ဖြစ်ပေလိမ့်မည်။ ထို့အပြင် ကမ္ဘာ့ဘဏ်၏ ခန့်မှန်းတွက်ချက်မှုအရ ၂၀၁၈-၂၀၁၉ ဘဏ္႑ာနှစ်တွင် မြန်မာနိုင်ငံ၏ ဂျီဒီပီတိုးတက်မှုနှုန်း ၆ ဒသမ ၈ ရှိမည်ဟု သုံးသပ်ချိန်တွင် သမ္မတဦး၀င်းမြင့်က နိုင်ငံ၏ဂျီဒီပီကို ၇ ဒသမ ၆ ရာခိုင်နှုန်း တိုးတက်ရန် မျှော်မှန်းထားသည်ဟု ပြောကြားထားခဲ့သည်။ သို့ဖြစ်ရာ မြန်မာ့စီးပွားရေးအပေါ် အစိုးရတာ၀န်ရှိသူများ အနေဖြင့် တွက်ချက်ညွှန်းဆိုသော Indicators များသည် လက်တွေ့နယ်ပယ်တွင် ဖြစ်ပေါ်နေသော တိုးတက်မှု၊ ကျဆင်းမှု၊ ကျပ်တည်းမှု၊ ချောင်လည်မှုတို့အပေါ် တိုင်းတာအကဲဖြတ်ရာတွင် ၀ိဝါဒကွဲစရာ ဖြစ်နေသည်ဟု သုံးသပ်မှုများ ရှိလာခဲ့သည်။ တစ်ဖက်တွင် ဒေါ်လာဈေးမြင့်တက်မှုနှင့်အတူ မြန်မာကျပ်ငွေတန်ဖိုး ကျဆင်းနေမှုအပေါ် အစိုးရက ထိန်းသိမ်းနိုင်ရန် ခက်ခဲနေသည်ဟု သုံးသပ်မှုများ ရှိနေသကဲ့သို့ပင် စီးပွားရေးတွင် အရေးကြီးသော အခန်းကဏ္႑ဖြစ်သည့် အသေးစားနှင့် အလတ်စား စီးပွားရေးလုပ်ငန်းများ၏ အခြေအနေမှာလည်း ဘေးကျပ်နံကျပ်ဖြင့် ရှင်သန်ရပ်တည်ရန် အလွန်ခက်ခဲနေသည့် အခြေအနေမှန်ကိုလည်း တွေ့မြင်နေကြရသည်။ မြေငှားရမ်းခဈေးကြီးခြင်း၊ တရားဥပဒေစိုးမိုးမှု အားနည်းခြင်းကြောင့် လှိုင်သာယာမြို့နယ်အတွင်းရှိ စက်ရုံအချို့ ပိတ်သိမ်းလိုက်ရသည်ဆိုသည်ကို ရန်ကုန်တိုင်းဒေသကြီး လွှတ်တော်ဘဏ္႑ာရေး၊ စီမံကိန်းနှင့် စီးပွားရေးကော်မတီက အတည်ပြုခဲ့သည်။ ထိုသို့သောအခြေအနေတွင် မြန်မာ့စီးပွားရေး ကိန်းဂဏန်းအရ တက်နေကြောင်း အစိုးရဘက်မှ အခိုင်အမာ ပြောကြားမှုများရှိနေပြီး စီးပွားရေးလုပ်ငန်းရှင်များဘက်ကလည်း စီးပွားရေးလုပ်ငန်းများ ကျဆင်းနေသည့်အတွက် တိုင်းပြည်စီးပွားရေး တက်နေသည်မှာ မဖြစ်နိုင်ကြောင်း ပြောဆိုမှုများ ရှိနေပြန်သည်။ နိုင်ငံတကာရင်းနှီးမြှုပ်နှံမှုများနှင့် ပြည်တွင်းစီးပွားရေးလုပ်ငန်းများ အနေဖြင့် အကျပ်အတည်းများနှင့် ရင်ဆိုင်နေရခြင်းမှာ ဘဏ်တိုးများခြင်း၊ လျှပ်စစ်ကဲ့သို့သော အခြေခံ အဆောက်အအုံပိုင်း၌ လိုအပ်ချက်များ ရှိနေခြင်း၊ အစိုးရ၏ လုပ်ထုံးလုပ်နည်းအချို့ဖြေလျှော့ရန် လိုအပ်နေခြင်း၊ အလုပ်သမားပြဿနာနှင့် တရားဥပဒေစိုးမိုးရေး အားနည်းခြင်းစသော အချက်များကြောင့်လည်း ဖြစ်နေသည်ဟု သုံးသပ်မှုများ ရှိနေသည်။ မည်သို့ပင်ဆိုစေကာမူ အစိုးရ၏ သက်တမ်းနှစ်နှစ်ကျော်အတွင်း ရာခိုင်နှုန်း ၉၀ ကျော်ရှိသော အသေးစားနှင့် အလတ်စား စီးပွားရေးလုပ်ငန်းများ တိုးတက်မှုမရှိခြင်းသည် နိုင်ငံ့စီးပွားရေးကို များစွာထိခိုက်စေသည့်အချက်ကိုမူ မငြင်းနိုင်ပေ။ ခေတ်အဆက်ဆက်တွင် အသေးစားနှင့် အလတ်စား စီးပွားရေးလုပ်ငန်းများ အောင်မြင်ဖွံ့ဖြိုးတိုးတက်အောင် လုပ်ဆောင်နိုင်ခြင်း မရှိသည့်အတွက် စီးပွားရေးပြုပြင်ပြောင်းလဲမှုများ ကျဆင်းခဲ့ရသကဲ့သို့ပင် လက်ရှိအချိန်တွင်လည်း ပြည်တွင်းအသေးစားနှင့် အလတ်စားလုပ်ငန်းများ ရေရှည်ရပ်တည်နိုင်ရန် မည်သို့လုပ်ဆောင်ပေးမည်ဆိုသည့် အချက်သည် များစွာအရေးကြီးနေသည်။ ယင်းအချက်သည် အစိုးရအတွက် အဓိကစိန်ခေါ်မှုဖြစ်ပြီး စီးပွားရေး အမှန်တကယ် ကျပ်တည်းခြင်းရှိ၊ မရှိအပေါ် အသေးစား အလတ်စား စီးပွားရေးလုပ်ငန်းများ၏ မျက်မှောက်အခြေအနေများဖြင့် ချိန်ထိုးသုံးသပ်ရန်လိုသည်မှာ တာ၀န်ရှိသူများ သတိပြုရပေလိမ့်မည်။ သို့မဟုတ် ရာခိုင်နှုန်း ၉၀ ကျော်ရှိသော အသေးစားနှင့် အလတ်စားစီးပွားရေးလုပ်ငန်းများ တဖြည်းဖြည်း ထိခိုက်ကျဆုံးသွားပါက နိုင်ငံ၏စီးပွားရေးသည်လည်း နာလန်ပြန်ထူရန် မဖြစ်နိုင်ပါကြောင်း The Daily Eleven သတင်းစာက ရေးသားအပ်ပါသည်။ ဇူလိုင်လ ၂၆ ရက်နေ့ထုတ် The Daily Eleven သတင်းစာ အယ်ဒီတာ့အာဘော်