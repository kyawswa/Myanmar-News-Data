ဘဏ္႑ာရေးဟူသည် စီးပွားရေး၏ လက်တက်တစ်ခုဟု ဆိုနိုင်သည်။ ဘဏ္႑ာရေးစနစ်များကို ဖွဲ့စည်းထားသော ငွေကြေး၊ ဘဏ်လုပ်ငန်း၊ ဘဏ်စာရင်းရှိငွေ၊ ရင်းနှီးမြှုပ်နှံမှု၊ ပိုင်ဆိုင်မှုနှင့် ပေးဆပ်ရန်ရှိငွေ အစရှိသည်တို့နှင့် ပတ်သက်၍ စီမံခန့်ခွဲခြင်း၊ ဖန်တီးခြင်းနှင့် လေ့လာခြင်းတို့သည် ဘဏ္႑ာရေးလုပ်ငန်းများ ဖြစ်ကြသည်။ ၎င်းအပြင် ဘဏ္႑ာရေးဆိုင်ရာ တိုင်းတာသည့် အရာများအား လေ့လာခြင်းသည်လည်း ဘဏ္႑ာရေးပင် ဖြစ်သည်။ ဘဏ္႑ာရေးကို ပြည်သူ့ဘဏ္႑ာရေး၊ ကော်ပိုရေးရှင်းဘဏ္႑ာရေးနှင့် ပုဂ္ဂလိကဆိုင်ရာ ဘဏ္႑ာရေးဟူ၍ သုံးမျိုးခွဲခြားနိုင်သည်။ ဘဏ္႑ာရေးသည် အထူးသဖြင့် ဈေးနှုန်းများ၊ အတိုးနှုန်းများ၊ ငွေကြေးစီးဆင်းမှုများနှင့် ဘဏ္႑ာရေးဆိုင်ရာ ဈေးကွက်များအား လေ့လာခြင်းအပေါ်၌ အဓိကထားသည်။ ပို၍ကျယ်ပြန့်စွာ တွေးကြည့်လျှင် ဘဏ္႑ာရေးသည် ငွေကြေး၏ အချိန်တန်ဖိုး၊ အမြတ်အစွန်းနှုန်း၊ အရင်းအနှီးကုန်ကျမှု၊ အကောင်းဆုံးဘဏ္႑ာရေး အဆောက်အအုံများနှင့် အန္တရာယ်ဖြစ်နိုင်ခြေများကို ရေတွက်ခြင်းတို့ ပါ၀င်သော ကိစ္စရပ်များဆီသို့ ဦးတည်သွားသည်။ ကော်ပိုရေးရှင်းဘဏ္႑ာရေး အဖြစ်ကြည့်လျှင် ပိုင်ဆိုင်မှုများ၊ အကြွေးဆပ်ရန်ကိစ္စများ၊ အမြတ်ငွေများနှင့် အကြွေးများကို လုပ်ငန်းတစ်ရပ်အတွက် စီမံခန့်ခွဲမှုများ ပါ၀င်သည်။ လုပ်ငန်းများအနေဖြင့် ဘဏ္႑ာငွေထူထောင်ခြင်းကို ရှယ်ယာရင်းနှီးမြှုပ်နှံမှုများမှသည် အကြွေးစနစ်များကို စီမံခြင်းအထိ အတိုင်းအတာ ကျယ်ပြောလှသော နည်းလမ်းအမျိုးမျိုးမှတစ်ဆင့် ရရှိနိုင်သည်။ ကုမ္ပဏီတစ်ခုအနေဖြင့် ဘဏ်တစ်ခုမှ ငွေချေးနိုင်သကဲ့သို့ ဘဏ်စာရင်းများကို စီမံခြင်းကိုလည်း ပြုလုပ်နိုင်သည်။ အကြွေးယူခြင်းနှင့် အကြွေးများကို စီမံခြင်းတို့အား စနစ်တကျ ပြုလုပ်နိုင်ခြင်းသည် ကုမ္ပဏီတစ်ခုအား ကြီးထွားအောင် ချဲ့ထွင်ရာ၌လည်းကောင်း၊ အကျိုးအမြတ် ပိုမိုရရှိအောင် ပြုလုပ်ရာ၌လည်းကောင်း အထောက်အကူပြုနိုင်သည်။ ပုဂ္ဂလိကဘဏ္႑ာရေးကိုကြည့်လျှင် လူပုဂိ္ဂုလ်တစ်ဦး သို့မဟုတ် အိမ်ထောင်စုတစ်စု၏ ဘဏ္႑ာရေးဆိုင်ရာ ဆုံးဖြတ်ချက်များအားလုံးနှင့် လုပ်ဆောင်ချက်များ အားလုံးပါ၀င်သည်။ ယင်းတို့မှာ ဘတ်ဂျက်ချမှတ်ခြင်း၊ အာမခံထားရှိခြင်း၊ ပေါင်နှံမှုများကို စီမံခြင်း၊ ငွေစုခြင်းနှင့် အငြိမ်းစားယူရန် အစီအစဉ်ချခြင်းတို့ ဖြစ်ကြသည်။ ပြည်သူ့ဘဏ္႑ာရေး၌ အခွန်စနစ်များ၊ အစိုးရအသုံးစရိတ်များ၊ ဘတ်ဂျက်လုပ်ငန်းစဉ်များ၊ မူဝါဒနှင့် တိုင်းတာမှုဆိုင်ရာ တည်ငြိမ်ရေးများ၊ အြေ0ွကးကိစ္စများနှင့် အခြားအစိုးရကိစ္စများ ပါ၀င်သည်။ ဘဏ္႑ာရေးဘွဲ့ဒီဂရီတစ်ခုသည် ငွေကြေးလောကရှိ သုံးသပ်သူများ၊ ဘဏ်လုပ်ငန်း လုပ်ကိုင်သူများနှင့် ငွေကြေးဆိုင်ရာ မန်နေဂျာများအတွက် အခြေခံပညာတစ်ရပ် ဖြစ်သည်။ ထို့အတူ စီးပွားရေးဘဏ်များ၊ အာမခံကုမ္ပဏီများနှင့် အခြားဘဏ္႑ာရေး၀န်ဆောင်မှု ထောက်ပံ့ရေးလုပ်ငန်းများ၌ လုပ်ကိုင်သူများအနေဖြင့် တက္ကသိုလ်ကောလိပ်တု့ိမှ ဘဏ္႑ာရေးဆိုင်ရာ ပညာဖြင့် ဘွဲ့ရရှိရန် လိုအပ်သည်။ ဘဏ္႑ာရေးလုပ်ငန်းလောကအပြင် ကုမ္ပဏီများနှင့် ကော်ပိုရေးရှင်းများ၌ အကြီးတန်းစီမံခန့်ခွဲမှု လုပ်ကိုင်မည့် လမ်းကြောင်းသွားမည့် သူများလည်း ဘဏ္႑ာရေးဆိုင်ရာ ဘွဲ့ရရှိရန် လိုအပ်သည်။ ရင်းနှီးမြှုပ်နှံသူများအနေဖြင့် ဘဏ္႑ာရေးဆိုင်ရာ အငြင်းပွားမှုများ မဖြစ်အောင် ရှောင်ရှားနိုင်ရေးနှင့် ခိုင်မာသော အထောက်အထားများရှိရေးက လွန်စွာအရေးကြီးသည်။ ကုမ္ပဏီများ သို့မဟုတ် ရင်းနှီးမြှုပ်နှံသူများအနေဖြင့် စွန့်စားရမည့် အန္တရာယ်များနှင့် ပြန်လည်ရရှိနိုင်မည့် အကျိုးအမြတ်များအား အကဲဖြတ်တွက်ချက်နိုင်ရေးအတွက် ဘဏ္႑ာရေးပညာက အဓိကကျသည်။ ဘဏ္႑ာရေးဆိုင်ရာ ပရော်ဖက်ရှင်နယ်များကို အစိုးရအဖွဲ့များ၊ ကော်ပိုရေးရှင်းများနှင့် ဘဏ္႑ာရေးဈေးကွက်များတွင် ခန့်ထားကြရသည်။ ထို့ကြောင့် ဘဏ္႑ာရေးပညာဟူသည် စီးပွားရေး၊ ရင်းနှီးမြှုပ်နှံမှုနှင့် ဈေးကွက်တို့၌ အလွန်အရေးကြီးသော အခန်းကဏ္႑မှနေ၍ ပါ၀င်နေဦးမည်သာဖြစ်ပါကြောင်း The Daily Eleven သတင်းစာက ရေးသားအပ်ပါသည်။ (ဇူလိုင်လ ၂၅ ရက်နေ့ထုတ် The Daily Eleven သတင်းစာ အယ်ဒီတာ အာဘေ်ာ)