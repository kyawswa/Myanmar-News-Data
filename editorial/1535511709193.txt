မန်နေဂျာကောင်းတစ်ဦး၏ ကျွမ်းကျင်မှုများကို နားလည်ခြင်းနှင့် ပြသနိုင်ခြင်းသည် မည်သည့်အဆင့်ရှိ ပုဂ္ဂိုလ်မျိုးကိုမဆို အောင်မြင်သူတစ်ယောက် ဖြစ်လာနိုင်စေသည်။ လုပ်ငန်းခွင်တစ်ရပ်၌ မန်နေဂျာကောင်းတစ်ဦး၏ ကျွမ်းကျင်မှုများသည် မရှိမဖြစ် အခန်းကဏ္႑မှ ပါ၀င်သည်။ မန်နေဂျာကျွမ်းကျင်မှုများ၌ လူတစ်ဦးအနေဖြင့် အခြားသူများကို ထိရောက်စွာ စီမံနိုင်စေသည့် မည်သည့်အရာမဆို ပါ၀င်သည်။ မန်နေဂျာကောင်းတစ်ဦး၏ အဓိကအကျဆုံး ကျွမ်းကျင်မှုအချို့ကို အောက်ပါအတိုင်း တွေ့ရှိရမည် ဖြစ်သည်။ စိတ်ဓာတ်လှုံ့ဆော်မှု – ၀န်ထမ်းများအား စိတ်ဓာတ်လှုံ့ဆော်နိုင်သော မန်နေဂျာများသည် ကုမ္ပဏီတစ်ခုအတွက် တန်ဖိုးရှိသောအရာများ ဖြစ်သည်။ ယင်းကဲ့သို့ လှုံ့ဆော်နိုင်ခြင်းသည် ထုတ်လုပ်မှုစွမ်းအားနှင့် ၀န်ထမ်းများ၏ စိတ်ကျေနပ်မှုကို မြင့်တက်စေရုံမျှမက နမူနာကောင်းတစ်ရပ်အဖြစ်လည်း တည်ဆောက်ထားပြီး ဖြစ်စေသည်။ မန်နေဂျာကောင်းများသည် ၀န်ထမ်းများ၏ အားအင်များကို နေရာချထားနိုင်ပြီး ၎င်းတို့၏ ကျွမ်းကျင်မှုများ ဖွံ့ဖြိုးလာအောင်လည်း တွန်းအားပေးနိုင်သည်။ မန်နေဂျာကောင်းများသည် လုပ်ငန်းခွင်၌ တိုးတက်အောင် ပြုလုပ်နိုင်သည့်နေရာများကို ရှာဖွေနိုင်ကြပြီး ၀န်ထမ်းများကိုလည်း ၎င်းတို့၏ အားနည်းချက်များကို ရှုတ်ချခြင်းထက် ထုတ်လုပ်မှုကောင်းလာအောင် ပြောင်းလဲလာရေးအတွက် တိုက်တွန်းအားပေးခြင်းဖြစ်သည်ဟု ခံစားလာရအောင် သံတမန်နည်းလမ်းအားဖြင့် ဆွဲဆောင်နိုင်ကြသည်။ ပြဿနာဖြေရှင်းခြင်း – မန်နေဂျာကောင်းများသည် လုပ်ငန်းခွင်တွင် ဖြစ်ပေါ်လာတတ်သည့် ပြဿနာအမျိုးမျိုးကို ရှာဖွေဖော်ထုတ်ခြင်း၊ ရင်ဆိုင်ခြင်းနှင့် ကျော်လွှားခြင်းတို့အား ကျွမ်းကျင်စွာ ပြုနိုင်ကြသည်။ ယင်းကဲ့သို့ ပြုလုပ်ရန်အတွက် အသေးစိတ်အချက်အလက်များကို ထူးချွန်စွာ သတိပြုတတ်ရန် လိုအပ်သည်။ ထိပ်တန်းမန်နေဂျာများသည် ကုမ္ပဏီအတွင်းရှိ လူတိုင်း သတိပြုမလာနိုင်မီ ထွက်ပေါ်လာမည့် ပြဿနာများကို ရှာဖွေတတ်ကြပြီး ပြဿနာ၏ အရင်းအမြစ်ကို ရှာဖွေဖော်ထုတ်နိုင်ကြသည်။ စီမံခန့်ခွဲမှု၌ ဆန်းစစ်သုံး သပ်နိုင်မှုသည် မရှိမဖြစ်လိုအပ်၏။ မိမိလုပ်ငန်းအတွက် အယုံကြည်ရဆုံး အချက်အလက်များကိုလည်းကောင်း၊ ယင်းတို့ကို မည်သို့မည်ပုံ စုဆောင်းရမည်ကိုလည်းကောင်း၊ ရလဒ်မည်သို့ဖြစ်လာနိုင်သည်ကိုလည်းကောင်း မန်နေဂျာကောင်းတို့က သိရှိကြသည်။ ပရော်ဖက်ရှင်နယ်လစ်ဇင် – မန်နေဂျာကောင်းများသည် အခြားသူများအတွက် နမူနာကောင်းများဖြစ်အောင် အမြင့်ဆုံးစံသတ်မှတ်ချက်များဖြင့် မိမိတို့ကိုယ်ကိုယ် မိိမိတို့ ထိန်းသိမ်းထားကြရသည်။ မန်နေဂျာကောင်းများအတွက် သမာဓိတည်ကြည်မှု၊ ရိုးသားမှုနှင့် ပရော်ဖက်ရှင်နယ်လစ်ဇင်တို့သည် အရေးကြီးသော ကျွမ်းကျင်မှုများ ဖြစ်ကြသည်။ ခေါင်းဆောင်တစ်ဦးအဖြစ် ကျင့်၀တ်နှင့် ပြောဆိုပြုမူပုံကို အပြောနှင့်မဟုတ်ဘဲ လက်တွေ့ပြကြရသည်။ ဆက်ဆံရေး – မန်နေဂျာများ၏ အရေးအကြီးဆုံး တာ၀န်တစ်ရပ်မှာ မိမိလက်အောက်၌ အလုပ်လုပ်နေသည့် ၀န်ထမ်းများနှင့်သာမက ကုမ္ပဏီအတွင်းရှိ အခြားမန်နေဂျာများနှင့်ပါ ထိရောက်စွာ ဆက်ဆံနိုင်မှုဖြစ်သည်။ မန်နေဂျာကောင်းတစ်ဦးအနေဖြင့် နှုတ်အားဖြင့်လည်းကောင်း၊ စာအရေးအသားဖြင့်လည်းကောင်း ထိရောက်စွာ ဆက်ဆံနိုင်စွမ်းရှိရသည်။ မန်နေဂျာကောင်းများသည် ပေးလိုသည့် မက်ဆေ့ချ်ကို ရှင်းရှင်းလင်းလင်း ပေးနိုင်စွမ်းရှိပြီး အလုပ်ပြီးမြောက်ရေး အထောက်အကူပြုမည့် တန်ဖိုးရှိပြီး နားလည်လွယ်သော အချက်အလက်များကို မျှေ၀ပေးနိုင်သည်။ မန်နေဂျာကောင်းတို့အတွက် လိုအပ်သည့် အခြားကျွမ်းကျင်မှုနှစ်ရပ်မှာ နည်းပညာဆိုင်ရာ ကျွမ်းကျင်မှုနှင့် ဆန်းသစ်တီထွင်နိုင်စွမ်းတို့ ဖြစ်ကြသည်။ မည်သို့ပင်ဆိုစေကာမူ လုပ်ငန်းခွင်တစ်ခုမှသည် နိုင်ငံတစ်နိုင်ငံအထိ ဖွံ့ဖြိုးတိုးတက်အောင်မြင်ရေးအတွက် မန်နေဂျာကောင်း အများအပြား မရှိမဖြစ် လိုအပ်သည်သာဖြစ်ပါကြောင်း The Daily Eleven သတင်းစာက ရေးသားအပ်ပါသည်။ (ဇူလိုင် ၂၄ ရက်နေ့ထုတ် The Daily Eleven သတင်းစာ အယ်ဒီတာ အာဘေ်ာ)