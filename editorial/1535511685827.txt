တရားဥပဒေစိုးမိုးရေးဟူသည် လူ့အဖွဲ့အစည်းအတွင်း တရားဥပဒေ၏ အာဏာသက်ရောက်မှုနှင့် သြဇာလွှမ်းမိုးမှုကို ခေါ်ဆိုသည်။ အထူးသဖြင့် တစ်ဦးချင်းအလိုက်နှင့် အင်စတီကျူးရှင်းအလိုက် အပြုအမူများအပေါ် ကန့်သတ်ထိန်းချုပ်မှုဟု ရှုမြင်သည့်အခါတွင် ဖြစ်သည်။ ထို့ကြောင့် အစိုးရအဖွဲ့အတွင်းရှိ ပုဂိ္ဂုလ်များအပါအ၀င် လူ့အဖွဲ့အစည်း တစ်ရပ်၏ အဖွဲ့၀င်များအားလုံးသည် လူသိရှင်ကြား ဖော်ပြထားသော ဥပဒေဆိုင်ရာ ကျင့်၀တ် /စည်းကမ်းများနှင့် လုပ်ငန်းစဉ်များကို တန်းတူညီမျှ လေးစားလိုက်နာရခြင်းကို ခေါ်ဆိုသည်။ တရားဥပဒေစိုးမိုးရေးဟူသည့် စကားရပ်သည် သီးခြားဥပဒေရေးရာ စည်းမျဉ်းတစ်ရပ်ကို ရည်ညွှန်းခြင်းမဟုတ်ဘဲ နိုင်ငံရေးအနေအထားတစ်ရပ်ကို ရည်ညွှန်းခြင်း ဖြစ်သည်။ တရားဥပဒေစိုးမိုးရေးဟူသည့် စကားရပ်ကို ခြေရာခံကြည့်ပါက ၁၆ ရာစု ဗြိတိန်သို့ ပြန်လည်ရောက်ရှိသွားမည် ဖြစ်သည်။ ၁၇ ရာစုတွင်မူ စကော့တလန်ကျမ်းပြု ဆရာဆင်မြူယယ်ရူသာဖို့ဒ်က ဘုရင်များ၏ တစ်ချက်လွှတ်အမိန့်ပေးပိုင်ခွင့်ကို ဆန့်ကျင်ငြင်းဆိုရန် တရားဥပဒေစိုးမိုးရေးဟူသည့် စကားရပ်ကို အသုံးပြုခဲ့သည်။ အင်္ဂလိပ်တွေးခေါ်ရှင် ဂျွန်လော့က် (၁၆၃၂-၁၇၀၄) က လူ့အဖွဲ့အစည်း၌ လွတ်လပ်ခွင့်ဟူသည် လွတ်လပ်မှုအပေါ် အစိုးရနှင့် ကိုယ်ပိုင်ကန့်သတ်ထားချက်များမှ လွတ်လပ်သူဖြစ်ခြင်းနှင့်အတူ လူတိုင်းအပေါ် ကျင့်သုံးသည့် ဥပဒေပြုအဖွဲ့က ပြဋ္ဌာန်းထားသော ဥပဒေများကိုသာ လိုက်နာရခြင်းဖြစ်သည်ဟု ရေးသားခဲ့သည်။ တရားဥပဒေစိုးမိုးရေးဟူသည့် စကားရပ်သည် ၁၉ ရာစုတွင် ဗြိတိသျှတရားသူကြီး အေဗွီဒီဆေးကြောင့် အကြီးအကျယ် ခေတ်စားလာသည်။ သို့သော် စကားရပ်သက်သက် မဟုတ်တော့ဘဲ ရှေးခေတ်တွေးခေါ်ရှင်တို့၏ သဘောတရားများနှင့် ယှဉ်တွဲလျက် သိရှိလာကြသည်။ ဥပမာအားဖြင့် ဂရိတွေးခေါ်ရှင် အရစ္စတိုတယ်၏ “မည်သည့်နိုင်ငံသားတစ်ဦးကမှ မဟုတ်ဘဲ ဥပဒေက လွှမ်းမိုးကြီးစိုးခြင်းသည်သာ ပို၍ မှန်ကန်သည်” ဟူသော ရေးသားချက် ဖြစ်သည်။ ဥပဒေပြုသူများ၊ ဥပဒေထိန်းသိမ်းရေးအရာရှိများနှင့် တရားသူကြီးများ အပါအ၀င် လူတိုင်းလူတိုင်း တရားဥပဒေကို လိုက်နာရခြင်းအား တရားဥပဒေစိုးမိုးရေးဟု ခေါ်ဆိုသည်။ ယင်းအမြင်ဖြင့် ကြည့်ပါက တရားဥပဒေစိုးမိုးရေးဟူသည် အုပ်ချုပ်သူများက တရားဥပဒေ၏ အထက်၌ရှိသော သက်ဦးဆံပိုင်စနစ် (Autocracy) ၊ အာဏာရှင်စနစ် (Dictatorship) နှင့် လူနည်းစု အသိုင်းအ၀ိုင်းတစ်ရပ်ကိုသာ ကိုယ်စားပြုသည့် အစိုးရစနစ် (Oligrachy) တို့နှင့် ဖြောင့်ဖြောင့်ကြီး ဆန့်ကျင်နေသည်။ သို့သော် အာဏာရှင်စနစ်များ တွင်သာမက ဒီမိုကရေစီစနစ်များ၌ပါ တရားဥပဒေစိုးမိုးရေး ချို့တဲ့ခြင်းကို တွေ့ရှိနိုင်သည်။ တရားဥပဒေကို ဂရုမစိုက်ခြင်း သို့မဟုတ် လျစ်လျူပြုခြင်း ဖြစ်ပေါ်လာပြီး အစိုးရတစ်ရပ်အနေဖြင့် တရားဥပဒေစိုးမိုးရေးကို ပြန်လည်ထိန်းသိမ်းရန်အတွက် ပြင်ဆင်ရေးဆိုင်ရာ လုပ်ငန်းစဉ်များ မလုံလောက်သည့်အခါ တရားဥပဒေစိုးမိုးရေးသည် ယိုယွင်းပျက်စီးခြင်းဆီသို့ ဦးတည်၍သွားသည်။ တစ်ကမ္ဘာလုံးက လက်ခံထားသော တရားဥပဒေစိုးမိုးရေးဆိုင်ရာ အခြေခံသဘော တရားလေးရပ်ရှိသည်။ ၎င်းတို့မှာ တာ၀န်ခံမှုရှိခြင်း (အစိုးရသာမက တစ်ဦးချင်းအနေဖြင့် ဥပဒေ၏အောက်၌ တာ၀န်ခံရသည်)၊ မျှတသော ဥပဒေများဖြစ်ခြင်း (ဥပဒေများသည် ရှင်းလင်းကာ လူသိရှင်ကြားဖြစ်ရပြီး တည်ငြိမ်မှုနှင့် မျှတမှုရှိရသည်။ အညီအမျှ ကျင့်သုံးရပြီး ပြည်သူတို့၏ အသက်အိုးအိမ်စည်းစိမ်နှင့် အချို့သော အဓိက လူ့အခွင့်အရေးများ အပါအ၀င် အခြေခံ အခွင့်အရေးများကို ကာကွယ်စောင့်ရှောက်ပေးရသည်)၊ ပွင့်လင်းမြင်သာသော အစိုးရဖြစ်ရခြင်း (ဥပဒေကို ပြဋ္ဌာန်းခြင်း၊ ကျင့်သုံးခြင်းနှင့် အကောင်အထည် ဖော်ခြင်းတို့သည် မျှတထိရောက်ရမည်ဖြစ်သည့်အပြင် လက်ခံနိုင်ဖွယ်လည်း ဖြစ်ရမည်) နှင့် နားလည်လွယ်ပြီး သမာသမတ်ကျသော အငြင်းပွားမှု ဖြေရှင်းပေးရေးဖြစ်ရခြင်း (တရားစီရင်ရေးကို ကျွမ်းကျင်သော၊ ကျင့်၀တ်နှင့်ညီသော၊ လွတ်လပ်သော၊ ဘက်မလိုက်သော၊ လက်ခံနိုင်ဖွယ်ရှိသော ပုဂိ္ဂုလ်များက အချိန်နှင့်တစ်ပြေးညီ ဆောင်ရွက်ရမည်ဖြစ်ပြီး လုံလောက်သော ရင်းမြစ်များရှိကာ ၎င်းတု့ိ ထမ်းဆောင်သည့် လူ့အဖွဲ့အစည်းကို ကိုယ်စားပြုဖွဲ့စည်းထားကြောင်း ထင်ဟပ်နိုင်ရမည်ဖြစ်သည်) တို့ဖြစ်ကြသည်။ မည်သို့ပင်ဆိုစေကာမူ အစိုးရတစ်ရပ်အနေဖြင့် တရားဥပဒေစိုးမိုးရေးကို ပြန်လည်ထိန်းသိမ်းရန်အတွက် ပြင်ဆင်ရေးဆိုင်ရာ လုပ်ငန်းစဉ်များ မလုံလောက်ပါက တရားဥပဒေ စိုးမိုးရေးသည် ပျက်စီးယိုယွင်းခြင်းဆီသို့သာ ဦးတည်သွားလိမ့်မည်ဖြစ်ပါကြောင်း The Daily Eleven သတင်းစာက ရေးသားအပ်ပါသည်။ (သြဂုတ်လ ၁ ရက်နေ့ထုတ် The Daily Eleven သတင်းစာ အယ်ဒီတာ အာဘေ်ာ)