၀င်ငွေမညီမျှမှုနည်းပါးသော (ပြန်လည်ဖြန့်ေ၀ပုံပို၍ ကောင်းသော) လူ့အဖွဲ့အစည်းတစ်ရပ်အနေဖြင့် အမြဲတမ်းနီးပါး စဉ်ဆက်မပြတ် စီးပွားရေးဖွံ့ဖြိုးမှု ဖြစ်ပေါ်လေ့ရှိကြောင်း သုတေသနများက ပြသခဲ့ပြီး ဖြစ်သည်။ ထို့အတူ ပျော်ရွှင်မှု အညွှန်းကိန်း ပိုမိုမြင့်မားသော လူ့အဖွဲ့အစည်းတစ်ရပ်သည်လည်း စဉ်ဆက်မပြတ် စီးပွားရေးဖွံ့ဖြိုးမှု ဖြစ်ပေါ်နိုင်ခြေပို၍များသည်။ သို့သော် အစိုးရက တာ၀န်ယူဆောင်ရွက်နေသော ၀င်ငွေပြန်လည်ဖြန့် ေ၀ပုံအစီအစဉ်သည် အဂတိလိုက်စားမှု နည်းပါးမှသာ ထိရောက်မှုရှိမည်ဖြစ်သည်။ ၎င်းအပြင် အဂတိလိုက်စားမှုများသည် ပြည်သူများကို စိတ်ပျက်စေပြီး နိုင်ငံ၏ အင်စတီကျူး ရှင်းများအပေါ် မယုံမကြည် ဖြစ်စေသည်။ ထို့ကြောင့် အဂတိလိုက်စားမှု များပြားသော လူ့အဖွဲ့အစည်းတစ်ရပ်အနေဖြင့် စီးပွားရေးကြီးထွားမှုနှင့် စီးပွားရေးဖွံ့ဖြိုးမှု စဉ်ဆက်မပြတ် ဖြစ်ပေါ်နိုင်မည် မဟုတ်ပါ။ ယခုအခါ အဂတိလိုက်စားမှုသည် ကမ္ဘာကြီး၏ အကြီးမားဆုံး စိန်ခေါ်မှုများအနက် တစ်ခုဖြစ်ကြောင်း အသိအမှတ်ပြုလာကြရပြီ ဖြစ်သည်။ အဂတိလိုက်စားမှုများသည် ဆင်းရဲသည့် လူ့အသိုင်းအ၀ိုင်းများအပေါ် အချိုးအစား မညီမျှသော သက်ရောက်မှုရှိပြီး လူ့အဖွဲ့အစည်းတစ်ရပ်ကို ဖွဲ့စည်းထားသည့် အရာများအားလုံးကို တိုက်စားပျက်စီးစေသောကြောင့် စဉ်ဆက်မပြတ် ဖွံ့ဖြိုးမှုအတွက် အဓိက အဟန့်အတားတစ်ရပ် ဖြစ်သည်။ ယင်း၌ ပုဂ္ဂလိကဏ္႑များအပေါ် သက်ရောက်မှုကိုလည်း ထည့်သွင်းစဉ်းစားရမည် ဖြစ်သည်။ ပုဂ္ဂလိကဏ္႑များတွင်လည်း အဂတိလိုက်စားမှုသည် စီးပွားရေးကြီးထွားမှုကို အဟန့်အတားဖြစ်စေပြီး တရားမျှတသော ပြိုင်ဆိုင်မှုကို ပုံဖျက်ကာ ကြီးမားသော ဥပဒေကြောင်းဆိုင်ရာနှင့် ဂုဏ်သတင်းကျော်စောမှုဆိုင်ရာ အန္တရာယ်များကို ကျရောက်လာစေနိုင်သည်။ အဂတိလိုက်စားမှုသည် ဘဏ္႑ာရေးဆိုင်ရာ အပို၀န်ပိမှုနှင့်အတူ လုပ်ငန်းလုပ်ဆောင်ရာ၌ အကုန်အကျ လွန်စွာများစေသည်။ ကမ္ဘာ့နေရာများစွာတို့တွင် လုပ်ငန်းများ လုပ်ကိုင်ရာ၌ ပျမ်းမျှအားဖြင့် အဂတိလိုက်စားမှုကြောင့် ရာခိုင်နှုန်း ၁၀ နှင့်အထက် ပို၍ကုန်ကျစေနိုင်ကြောင်း သုတေသနများအရ သိရသည်။ ကမ္ဘာတစ်လွှားတွင် ကော်ပိုရေးရှင်းများကို အုပ်ချုပ်မှုနှင့်ပတ်သက်၍ စည်းမျဉ်းစည်းကမ်းများ အလျင်အမြန် ဖွံ့ဖြိုးလာမှုက ၎င်းင်းတို့၏ ဂုဏ်သတင်းကျော်စောမှုများနှင့် ရှယ်ယာထည့်၀င်သူများ၏ အကျိုးစီးပွားတို့ကို ကာကွယ်ရန် လုပ်ငန်းစဉ် တစ်စိတ်တစ်ဒေသအဖြစ် အဂတိလိုက်စားမှု တိုက်ဖျက်ရေးနည်းလမ်းများအပေါ် ကုမ္ပဏီများအား အကြီးအကျယ် အာရုံစိုက်လာစေခဲ့သည်။ ကုမ္ပဏီများ၏ ကုမ္ပဏီတွင်း ထိန်းချုပ်မှုများကို ကျင့်၀တ်ဆိုင်ရာနှင့် သမာဓိဆိုင်ရာ ကိစ္စရပ်များအဖြစ် တိုး၍တိုး၍ ချဲ့ထွင်လာကြပြီး ရင်းနှီးမြှုပ်နှံမှုဆိုင်ရာ မန်နေဂျာများ အရေအတွက် များပြားလာခြင်းက ယင်းကဲ့သို့ ထိိန်းချုပ်မှုများအပေါ် အာရုံစိုက်လာကြောင်း သိသာလာစေသည်။ ယင်းသည် ကုမ္ပဏီများအနေဖြင့် ကောင်းမွန်သော လုပ်ငန်းဆိုင်ရာ ကျင့်ထုံးများ ဆောင်ရွက်လာကြောင်းနှင့် ကောင်းမွန်စွာ စီမံခန့်ခွဲလာနိုင်ကြောင်း သက်သေအထောက်အထားများလည်း ဖြစ်သည်။ ၂၀၀၄ ခုနှစ် ဇွန် ၂၄ ရက်၌ ကျင်းပသော ကုလသမဂ္ဂ၏ ကမ္ဘာလုံးဆိုင်ရာသဘောတူညီ ချက်နှင့်ပတ်သက်သော ခေါင်းဆောင်များ ထိပ်သီးဆွေးနွေးပွဲတွင် အဂတိလိုက်စားမှုကို တိုက်ဖျက်ရန် ဒသမမြောက် စည်းမျဉ်းတစ်ရပ်ကို ထည့်သွင်းခဲ့သည်။ ယင်းစည်းမျဉ်းမှာ “လုပ်ငန်းစုများသည် ခြိမ်းခြောက်၍ ငွေညှစ်ခြင်းနှင့် လာဘ်စားခြင်း အပါအ၀င် ခြစားမှု ပုံသဏ္ဌာန်အားလုံးကို တိုက်ဖျက်ရေးအား ဆောင်ရွက်ရမည်” ဟူ၍ ဖြစ်သည်။ ယင်းသည် ခြစားမှုတိုက်ဖျက်ရေးဆိုင်ရာ စိန်ခေါ်မှုများနှင့်ပတ်သက်၍ ပုဂ္ဂလိကကဏ္႑များအနေဖြင့်လည်း တာ၀န်မျှေ၀ယူရမည်ဟူ၍ ကမ္ဘာတစ်၀န်းလုံးကို ပြင်းထန်သော အချက်ပြမှု ပေးအပ်လိုက်ခြင်းပင် ဖြစ်သည်။ မည်သို့ပင်ဆိုစေကာမူ နိုင်ငံတစ်နိုင်ငံအနေဖြင့် အဂတိလိုက်စားမှုတိုက်ဖျက်ရေးကို ထိရောက်အောင် ဆောင်ရွက်နိုင်ခြင်းမရှိပါက စဉ်ဆက်မပြတ် စီးပွားရေးဖွံ့ဖြိုးမှုနှင့် စီးပွားရေးကြီးထွားမှု ဖြစ်ပေါ်လာရန် မျှော်လင့်နိုင်မည် မဟုတ်ပါကြောင်း The Daily Eleven သတင်းစာက ရေသားအပ်ပါသည်။ (မေ ၂၉ ရက်နေ့ထုတ် The Daily Eleven သတင်းစာ အယ်ဒီတာ အာဘေ်ာ)