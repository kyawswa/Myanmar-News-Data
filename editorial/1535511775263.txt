ယနေ့ခေတ် ကျောင်းသူကျောင်းသားအများစုသည် ေ၀ဖန်ပိုင်းခြားနိုင်စွမ်း ကျွမ်းကျင်မှု၌ အားနည်းကြောင်း သုတေသနများက ဖော်ပြခဲ့သည်။ ေ၀ဖန်ပိုင်းခြားနိုင်စွမ်းနှင့် အပြန်အလှန်ဆွေးနွေးနိုင်စွမ်း ကျွမ်းကျင်မှု နှစ်ရပ်စလုံးသည် ဆုံးဖြတ်ချက်ချရာ၌ အဓိကကျသော အရာများဖြစ်သည်။ ပညာရပ်ဆိုင်ရာကို နောက်ခံထား၍ ကြည့်သည့်အခါ အပြန်အလှန် ဆွေးနွေးနိုင်စွမ်းသည် ရေရှည်နားလည်ခြင်းနှင့် သင်ရိုး၌ပါ၀င်သော အကြောင်းအရာများကို ဆက်လက်ထိန်းသိမ်းထားနိုင်စွမ်းတို့ကို မြှင့်တင်ပေးနိုင်သည်။ ရှေးဟောင်း ဂရိတို့၏ အဆိုအရ အပြန်အလှန်ဆွေးနွေးခြင်းသည် အပြန်အလှန်ငြင်းခုံခြင်းပုံစံဖြင့် ပြုလုပ်တတ်ကြောင်း သိရသည်။ အသက်မွေး၀မ်းကျောင်းလုပ်ငန်းများ၊ ပညာရပ်ဆိုင်ရာ သင်တန်းများနှင့် ဆက်ဆံရေးများ အစရှိသည်တို့ အားလုံး၌ လေ့လာသင်ယူခြင်းကို အားပေးရန် အပြန်အလှန်ဆွေးနွေးခြင်း ကျွမ်းကျင်မှုကို အသုံးပြုနိုင်သည်။ ချဉ်းကပ်ပုံ၌ အရေးပါသော ကွဲပြားခြားနားမှုများသည် ဖွဲ့စည်းတည်ဆောက်ရန်လိုအပ်သော ကျွမ်းကျင်မှုများကို အကောင်းဆုံးမွေးမြူသည့်အခါနှင့် အဆိုပြုချက်တစ်ရပ်ကို တင်ပြ/ကာကွယ်သည့်အခါ ပေါ်ထွက်၍လာခဲ့သည်။ အပြန်အလှန်ဆွေးနွေးမှု အများအပြားသည် ယှဉ်ပြိုင်သည့်သဘော၊ အနုတ်လက္ခဏာဆောင်သည့် သဘောမျိုးရှိတတ်သည်။ သို့သော် အပြန်အလှန်ဆွေးနွေးခြင်းကို အသုံးပြုခြင်းသည်ကား အပြုသဘောဆောင်၍ ထုတ်လုပ်ပွားများနိုင်စွမ်းရှိသည်။ အပြန်အလှန်ဆွေးနွေးခြင်းသည် ရှင်းလင်းဖော်ပြခြင်း သို့မဟုတ် ဇာတ်ကြောင်းဖော်ပြခြင်းကဲ့သို့သော အရေးနှင့်အဖတ်ဆိုင်ရာ အခြားကိစ္စရပ်များထက်ပို၍ ကျောင်းသားများ၏ ထိုးထွင်းသိမြင်မှုအပေါ် စိန်ခေါ်နေသည့်သဘော၊ ပိုမိုရှုပ်ထွေးသည့်သဘော ဆောင်သည်။ အပြန်အလှန်ဆွေးနွေးမှုဆိုင်ရာ အရေးအဖတ်ကိစ္စရပ်များ၌ အတွေ့အကြုံမရှိသော သို့မဟုတ် သိမှုနည်းပါးသော ဆရာအများစုအတွက်လည်း စိန်ခေါ်မှု ပို၍ကြီးသည်။ သင်ကြားမှုပြုလုပ်သည့် အခါတွင်လည်း ဆရာအများစုသည် ပဋိပက္ခမဖြစ်အောင် ရှောင်ရှားရေးအတွက် ကြိုးပမ်းကြသည်။ ယနေ့စာသင်ခန်းများထဲ၌ ထိုင်နေကြသော ကျောင်းသားများသည် “ဒါရေး၊ ဒါဖတ်၊ ဒါဖြေ” ဟူသည့် အာဏာရှင်ဆန်သော သင်ကြားမှုပုံစံကို ငြီးငွေ့နေကြကြောင်း လေ့လာတွေ့ရှိခဲ့ကြသည်။ ကျောင်းသားများ တက်ကြွစွာ ပါ၀င်ရန်နှင့် ကျောင်းသားများ ပိုမိုကောင်းမွန်စွာ လုပ်ဆောင်လာရေးအတွက် ဒီမိုကရေစီကျပြီး ထိုးထွင်းသိမြင်မှုကို စိန်ခေါ်သည့် သင်ရိုးများ လိုအပ်သည်။ ရှေးဆန်သည့် ပုံစံ၌ ဆရာများသည် မေးခွန်းများနှင့် အဖြေများကိုသာ တိုက်ရိုက်ပေးကြသည်။ အပြန်အလှန် ဆွေးနွေးမှုပုံစံ၌ ကျောင်းသားများသည် မေးခွန်းများနှင့် အဖြေများကိုပေးပြီး ဆရာများက ဖွဲ့စည်းပုံ၊ အထောက်အကူနှင့် လမ်းညွှန်မှုများကိုသာ ပေးကြသည်။ ထို့ကြောင့် ကွဲပြားခြားနားသည့်အကြောင်းအရာများ၊ အချက်အလက်များနှင့် အမြင်များ များစွာရှိနေသည့် ရှုပ်ထွေးသော လူ့အဖွဲ့အစည်းတစ်ရပ်တွင် ကျောင်းသားများသည် ေ၀ဖန်ပိုင်းခြားနိုင်စွမ်းရှိ သူများဖြစ်လာရန် လိုအပ်သော ကျွမ်းကျင်မှုများကို ရရှိသွားကြသည်။ ကျောင်းသားများသည် နိုင်ငံ၏ အနာဂတ်ဖြစ်သောကြောင့် ဆုံးဖြတ်ချက် ချနိုင်စွမ်း ရှိသူများ ဖြစ်လာစေရန်အတွက် သင်ရိုးများတွင် ေ၀ဖန်ပိုင်းခြားနိုင်စွမ်းနှင့် အပြန်အလှန် ဆွေးနွေးနိုင်စွမ်းတို့အား မြှင့်တင်ပေးသော သင်ခန်းစာများအား မဖြစ်မနေ ထည့်သွင်းရမည်ဖြစ်ပါကြောင်း The Daily Eleven သတင်းစာက ရေးသားအပ်ပါသည်။ (ဇွန်လ ၃၀ ရက်နေ့ထုတ် THe Daily Eleven သတင်းစာ အယ်ဒီတာ အာဘေ်ာ)