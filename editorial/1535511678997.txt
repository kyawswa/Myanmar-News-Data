သဘာ၀ဘေးအန္တရာယ် လျှော့ချခြင်း (DRR) ဟူသည် သဘာ၀ဘေးအန္တရာယ် ဖြစ်နိုင်ခြေများကို အမျိုးအမည် သတ်မှတ်ခြင်း၊ လေ့လာသုံးသပ်ခြင်းနှင့် လျှော့ချခြင်းတို့အား စနစ်တကျ ချဉ်းကပ်ပုံတစ်ရပ်ဖြစ်သည်။ ယင်းသည် သဘာ၀ဘေးအန္တရာယ်ကြောင့် လူမှုစီးပွားဆိုင်ရာ ထိခိုက်မှုများကို လျှော့ချရန် ရည်ရွယ်သကဲ့သို့ ယင်းဘေးအန္တရာယ်တို့ကို ဖြစ်စေသော ပတ်၀န်းကျင်ဆိုင်ရာနှင့် အခြားအန္တရာယ်များကိုလည်း ကိုင်တွယ်သည်။ ယင်းသည် ဖွံ့ဖြိုးရေးနှင့် ကယ်ဆယ်ရေးဆိုင်ရာ အေဂျင်စီများ တာ၀န်ခံရသောကိစ္စဖြစ်သည်။ DRR သည် ယင်းကဲ့သို့သော အဖွဲ့အစည်းများအတွက် ၎င်းတို့၏အလုပ်များ လုပ်ဆောင်ရာ၌ အစိတ်အပိုင်းတစ်ရပ်အဖြစ် ပါ၀င်နေခြင်းသာဖြစ်ပြီး သီးခြားဖြည့်စွက်ထားသည့်ကိစ္စမဟုတ်ပေ။ DRR ဟူသည် အလွန်အတိုင်းအတာ ကျယ်ပြန့်ပြီး သမားရိုးကျ အရေးပေါ် အခြေအနေ စီမံခန့်ခွဲမှုများထက် များစွာပို၍ ကျယ်ပြန့်နက်ရှိုင်းသည်။ DRR ဆိုင်ရာ လှုံ့ဆော်မှုများသည် ဖွံ့ဖြိုးရေးဆိုင်ရာနှင့် လူသားချင်းစာနာထောက်ထားမှုဆိုင်ရာ လုပ်ငန်းကဏ္႑တိုင်း၌ ဖွံ့ဖြိုးလာနိုင်ခြေရှိသည်။ DRR ဟူသည့် စကားရပ်ကို အသုံးအများဆုံး ကုလသမဂ္ဂအေဂျင်စီများမှာ သဘာ၀ဘေးအန္တရာယ် လျှော့ချရေးဆိုင်ရာ ကုလသမဂ္ဂရုံး (UNISDR) နှင့် UNDP တို့ဖြစ်သည်။ ယင်းကိစ္စနှင့်ပတ်သက်သော သဘောထားမူဘောင်မှာ လူ့အဖွဲ့အစည်းတစ်ရပ်လုံး၌ ထိခိုက်နိုင်ခြေများနှင့် သဘာ၀ဘေးအန္တရာယ် ဖြစ်နိုင်ခြေများကို အနည်းဆုံးဖြစ်အောင် လျှော့ချရေးနှင့် စဉ်ဆက်မပြတ် ဖွံ့ဖြိုးရေး၏ ကျယ်ပြန့်သော အတိုင်းအတာအတွင်း အန္တရာယ်၏ ဆိုးရွားသော ရိုက်ခတ်မှုများအား ရှောင်ရှားနိုင်ရေး သို့မဟုတ် ကန့်သတ်နိုင်ရေး ဖြစ်သည်။ ၁၉၇၀ ပြည့်လွန်နှစ်များနောက်ပိုင်း သဘာ၀ဘေးအန္တရာယ် စီမံခန့်ခွဲမှုဆိုင်ရာ တွေးတောမှုများနှင့် ကျင့်သုံးမှုများ၏ ဆင့်ကဲဖြစ်စဉ်သည် ပို၍ပို၍ ကျယ်ပြန့် နက်ရှိုင်းလာပုံရသည်။ DRR သည် သဘာ၀ဘေးအန္တရာယ် စီမံခန့်ခွဲမှုနှင့် ပတ်သက်သော ခေတ်သစ်အရွေ့တစ်ရပ် ဖြစ်လာသည်။ DRR ဟူသည် တရား၀င်စကားရပ်အရ သစ်လွင်သော သဘောတရားတစ်ရပ်ဖြစ်သည်။ သို့သော် ရှေး၌ ရှိနှင့်ပြီးသား တွေးတောပုံနှင့် ကျင့်သုံးပုံတို့ကို ပြန်လည်အသုံးပြုထားသည်။ DRR ကို နိုင်ငံတကာအေဂျင်စီများ၊ အစိုးရအဖွဲ့အစည်းများ၊ သဘာ၀ဘေးအန္တရာယ်ဆိုင်ရာ စီမံသူများနှင့် အရပ်ဘက် လူ့အဖွဲ့အစည်းများက ကျယ်ပြန့်စွာ အသုံးပြုကြသည်။ လူအများက ရာသီဥတု ပြောင်းလဲခြင်းကို သဘာ၀ဘေးအန္တရာယ်များ ဖြစ်ပေါ်နိုင်ခြေနှင့် ပြင်းထန်နိုင်ခြေ၌ တိုက်ရိုက်သက်ရောက်မှုရှိကြောင်း ရှုမြင်ထားကြသည့်အပြင် အနာဂတ်တွင် ၎င်းကြောင့် သဘာ၀ဘေးအန္တရာယ်များ ပိုမိုဖြစ်လာနိုင်ခြေရှိသည်ဟုလည်း တွက်ဆထားကြသည်။ မူဝါဒအရနှင့် ကျင့်သုံးမှုအရ DRR နှင့် ရာသီဥတုပြောင်းလဲမှုအား ထိန်းညှိခြင်းတို့သည် ပို၍နီးကပ်စွာ ဆက်နွှယ်မှုရှိလာသည်။ DRR နှင့်ပတ်သက်သည့် ကျယ်ပြန့်သော သဘောတရားမှာ အထိုက်အလျောက် ရှင်းလင်းသော်လည်း အသေးစိတ် သတ်မှတ်ရန် သို့မဟုတ် ရှင်းပြရန်အတွက် လက်ဆုပ် လက်ကိုင်ပြရန်မူ ခက်ခဲလှသည်။ နည်းပညာဆိုင်ရာ စာတမ်းများတွင် DRR သည် မလွဲှမရှောင်သာ အဓိပ္ပာယ်အမျိုးမျိုး ကွဲပြားမည်ဖြစ်သော်လည်း လူ့အဖွဲ့အစည်းတစ်ရပ်လုံး၌ ထိခိုက်နိုင်ခြေရှိမှုများနှင့် သဘာ၀ဘေးအန္တရာယ်များကို အနည်းဆုံးဖြစ်အောင် လျှော့ချရေးအတွက် မူဝါဒများ၊ မဟာဗျူဟာများနှင့် လက်တွေ့ကျင့်သုံးမှုများ ကျယ်ပြန့်စွာ ဖွံ့ဖြိုးလာမှုနှင့် အသုံးချမှုဟုသာ အထွေထွေသဘောအရ နားလည်နိုင်သည်။ သဘာ၀ ဘေးအန္တရာယ်စီမံခန့်ခွဲမှု (DRM) ဟူသည့် စကားရပ်ကိုလည်း တူညီသောသဘောဖြင့် အသုံးပြုသည်။ ဘေးအန္တရာယ်၊ လူသားတို့၏ လုပ်ဆောင်ချက်များနှင့် ပတ်သက်သော ဖြစ်နိုင်ခြေ အမျိုးအစားများအားလုံးကို အမျိုးအမည် သတ်မှတ်ရန်၊ လေ့လာသုံးသပ်ရန်နှင့် လျှော့ချရန် စနစ်တကျ ချဉ်းကပ်မှုတစ်ရပ်ဟူသည့် တူညီသော အဓိပ္ပာယ်ရှိသည်။ DRR ကို လက်တွေ့လုပ်ဆောင်နေသော မျက်နှာစာများ၌လည်းကောင်း၊ DRR စေ့ဆော်ချက်များကို လက်တွေ့ အကောင်အထည်ဖော်မှုအဖြစ် လည်းကောင်း ပို၍စနစ်ကျအောင် DRM ဟူသော စကားရပ်ကို သုံးစွဲခြင်းဖြစ်သည်။ မည်သို့ပင်ဆိုစေကာမူ သဘာ၀ဘေးအန္တရာယ် လျှော့ချခြင်း (DRR) ဟူသည်ကို ကုလသမဂ္ဂအေဂျင်စီများ ကဲ့သို့သော နိုင်ငံတကာ အဖွဲ့အစည်းများကသာမက အစိုးရအဖွဲ့များကပါ စနစ်တကျ လုပ်ဆောင်ရန် လိုအပ်ပါကြောင်း The Daily Eleven သတင်းစာက ရေးသားအပ်ပါသည်။ သြဂုတ်လ ၃ ရက်နေ့ထုတ် The Daily Eleven သတင်းစာ အယ်ဒီတာ့အာဘော်