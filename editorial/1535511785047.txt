ရာဇ၀တ်မှုအများစုသည် စီးပွားရေးအရလည်းကောင်း၊ လူမှုရေးအရလည်းကောင်း၊ နိုင်ငံရေးအရလည်းကောင်း၊ လူ့အဖွဲ့အစည်းကို ဆိုးရွားသော သက်ရောက်မှုများဆီသို့ ဦးတည်သွားစေသည်။ ယင်းသက်ရောက်မှုများကို အောက်ပါအတိုင်း တွေ့ရှိရမည် ဖြစ်သည်။ လူ့အဖွဲ့အစည်းအတွင်း ဖွံ့ဖြိုးမှုကို ဟန့်တားခြင်း – ရာဇ၀တ်မှုသည် လူ့အဖွဲ့အစည်း၏ ဖွံ့ဖြိုး မှုကို အဟန့်အတားဖြစ်စေနိုင်သည်။ ဥပမာအားဖြင့် ရာဇ၀တ်မှုဖြစ်ပွားမှုနှုန်း မြင့်မားပါက အစိုးရသည် ထုတ်လုပ်မှုကဏ္႑များ၌ ငွေကြေးရင်းနှီးမြှုပ်နှံရမည့်အစား ရာဇ၀တ်မှုများ လျှော့ချနိုင်ရန် ပို၍ရင်းနှီးမြှုပ်နှံရသည်။ အကျဉ်းထောင်များ ဆောက်လုပ်ရန်၊ ရာဇ၀တ်မှုနှိမ်နင်းရေးအတွက် လိုအပ်သော ပစ္စည်းကိရိယာများ ၀ယ်ယူရန်နှင့် ဥပဒေထိန်းသိမ်းရေး အဖွဲ့အစည်းများ၌ ပို၍များပြားသော လူများခန့်ထားရန် ငွေကြေးမြောက်မြားစွာ သုံးစွဲရသည်။ ဤနည်းအားဖြင့် ရာဇ၀တ်မှုများအတွက် ငွေကြေးပိုမိုသုံးစွဲရသော ကြောင့် လူ့အဖွဲ့အစည်း၏ ဖွံ့ဖြိုးမှုကို အဟန့်အတား ဖြစ်စေသည်။ လူများ သေဆုံးရခြင်း – နိုင်ငံတစ်နိုင်ငံအတွင်း ရာဇ၀တ်မှုများ မြင့်တက်လာခြင်းနှင့်အတူ လူများသေဆုံးရသည့် အရေအတွက်သည်လည်း နှစ်စဉ်များပြား၍လာသည်။ ရာဇ၀တ်မှုများသည် လူများအား တိုက်ရိုက် သို့မဟုတ် သွယ်၀ိုက်သောအားဖြင့် သေဆုံးမှုကို ဖြစ်စေသည်။ တိုက်ရိုက်သေဆုံးမှုဖြစ်စေခဲ့သည့် အကြီးမားဆုံးအမှုတစ်ခုမှာ အမေရိကန်တွင် ၂၀၀၁ ခုနှစ် စက်တင်ဘာ ၁၁ ရက်က ဖြစ်ပွားခဲ့သည့် အကြမ်းဖက်မှုဖြစ်ပြီး လူပေါင်း ၂၉၉၆ ဦး သေဆုံးကာ လူပေါင်း ၆၀၀၀ ကျော် ဒဏ်ရာရရှိခဲ့သည်။ အိုးအိမ်စည်းစိမ်များ ပျက်စီးခြင်း – တန်ဖိုးကြီးမားသော အိုးအိမ်စည်းစိမ်တို့သည် ရာဇ၀တ်မှုကျူးလွန်ခြင်းကြောင့် ပျက်စီးဆုံးရှုံးရသည်။ အိုးအိမ်အဆောက်အအုံများ ပျက်စီးခြင်းသည် ရာဇ၀တ်မှုများ၏ လူ့အဖွဲ့အစည်းအပေါ် ပြင်းထန်သော သက်ရောက်မှုတစ်ရပ် ဖြစ်သည်။ ဖောက်ထွင်းခိုးယူခြင်း၊ အကျင့်ပျက်လူငယ်များ ပြစ်မှုကျူးလွန်ခြင်းနှင့် အခြားအကြမ်းဖက်မှုများ အပါအ၀င် ရာဇ၀တ်မှုတို့က အိုးအိမ်စည်းစိမ်များကို ပျက်စီးစေသည်။ လူ့အဖွဲ့အစည်းအတွင်း လူနေမှုစရိတ်မြင့်မားလာစေခြင်း – လူ့အဖွဲ့အစည်းအတွင်း ရာဇ၀တ်မှု ကျူးလွန်ခြင်းသည် လူ့အဖွဲ့အစည်း၏ လူနေမှုစရိတ်များကို မြင့်တက်လာစေနိုင်သည်။ ယင်းသည် နည်းလမ်းများစွာဖြင့် ဖြစ်ပေါ်နိုင်သည်။ ဥပမာအားဖြင့် ရာဇ၀တ်မှုများ ကာကွယ်ရန် ကုန်ကျစရိတ်များ သုံးစွဲရခြင်း၊ ရာဇ၀တ်မှု ကျူးလွန်သူများကို စုံစမ်းစစ်ဆေးရန်နှင့် တရားစွဲဆိုရန် ကုန်ကျစရိတ်များ သုံးစွဲရခြင်းနှင့် ရာဇ၀တ်မှုကျူးလွန်သူများကို အကျဉ်းထောင်များ၌ထားရန် ကုန်ကျစရိတ်များ သုံးစွဲရခြင်းတို့ ဖြစ်ကြသည်။ ဥပမာအားဖြင့် ပြစ်မှုကျူးလွန်သူတစ်ဦးကို ထောင်ချထားသည့်အခါ နေထိုင်စရာနေရာ၊ အ၀တ်အထည်နှင့် အစားအစာတို့အတွက် စရိတ်များစွာ ကုန်ကျသည်။ လူ့အဖွဲ့အစည်းအတွင်း ရာဇ၀တ်မှုသည် ကွဲပြားခြားနားသောအရာများ ပေါင်းစပ်မှုမှနေ၍ ဖြစ်ပေါ်သည်။ ငွေသည် ဒုစရိုက်မှုများ အားလုံး၏ အကြောင်းရင်းဟူသည့်အတိုင်း ပထမဆုံးနှင့် အရေးကြီးဆုံးအရာမှာ ငွေဖြစ်သည်။ ငွေကြေးရှားပါးပြီး တစ်စုံတစ်ဦးသည် သူ၏လိုအပ်ချက်အတွက် ငွေမရှိသည့်အခါ ရာဇ၀တ်မှုအမျိုးမျိုးကို ကျူးလွန်ကြတော့သည်။ အခြားအကြောင်းရင်းတစ်ရပ်မှာ လက်စားချေလိုသည့်စိတ် ဖြစ်သည်။ ရာဇ၀တ်မှု နှင့် လူ့အဖွဲ့အစည်း ဆက်နွှယ်ချက်သည် တစ်ခုနှင့်တစ်ခု မှီခိုလျက်ရှိသည်။ ရာဇ၀တ်မှုများကို အမြဲတမ်း လူ့အဖွဲ့အစည်းအတွင်း၌ ကျူးလွန်ခြင်းဖြစ်ပြီး လုပ်ရပ်တစ်ခုကို ရာဇ၀တ်မှု ဟုတ်၊ မဟုတ် အမည်တပ်ကြသည်မှာ လူ့အဖွဲ့အစည်းဖြစ်သည်။ အထက်ဖော်ပြပါ အကြောင်းခြင်းရာများအပြင် လူမှုရေးဆိုင်ရာ ပဋိပက္ခများကြောင့် လူ့အဖွဲ့အစည်းတစ်ရပ်အတွင်း၌ ရာဇ၀တ်မှုများ ဖြစ်ပွားသည်။ ယင်းရာဇ၀တ်မှုများသည် လူ့အဖွဲ့အစည်းအပေါ် ပြင်းထန်သော သက်ရောက်မှုများရှိသောကြောင့် လူ့အဖွဲ့အစည်းတစ်ရပ် ဖွံ့ဖြိုးတိုးတက်ရန်အတွက် ရာဇ၀တ်မှုများ လျှော့ချနိုင်ရေးသည် မရှိမဖြစ်လိုအပ်ပါကြောင်း The Daily Eleven သတင်းစာက ရေးသားအပ်ပါသည်။ (ဇွန် ၂၇ ရက်နေ့ထုတ် The Daily Eleven သတင်းစာ အယ်ဒီတာ အာဘေ်ာ)