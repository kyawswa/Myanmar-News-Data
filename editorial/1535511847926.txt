ပွင့်လင်းမြင်သာမှုသည် ကောင်းသောအုပ်ချုပ်ရေး၏ အခြေခံသဘောတရား စည်းမျဉ်းတစ်ရပ်ဖြစ်ပြီး ပြည်သူ့ရေးရာ အုပ်ချုပ်မှုအဖွဲ့များ၏ ဆောင်ရွက်ချက်များကို ပြည်သူက သိရှိခြင်းကို ရည်ညွှန်းသည်။ နိုင်ငံသားများအနေဖြင့် ပြည်သူ့အုပ်ချုပ်ရေးနှင့် ပတ်သက်သော ဆောင်ရွက်ချက်များကို စုံစမ်းစစ်ဆေးနိုင်စွမ်း ရှိရမည်ဖြစ်သကဲ့သို့ ဆုံးဖြတ်ချက်ချမှတ်ခြင်း လုပ်ငန်းစဉ်ကို ထိန်းချုပ်စောင့်ကြည့်နိုင်ရန်အတွက် လက်နက်ကိရိယာများလည်း ရနိုင်စွမ်း ရှိရမည် ဖြစ်သည်။ ၎င်းအပြင် နိုင်ငံသားများသည် ၎င်းတို့၏ အခွင့်အရေးများကို ကျင့်သုံးသည့် လုပ်ငန်းစဉ်၌ရှိသော ကျင့်ထုံးများနှင့် ရင်းနှီးကျွမ်း၀င်လျက် ရှင်းရှင်းလင်းလင်း နားလည်ရမည်ဖြစ်သည်။ ပွင့်လင်းမြင်သာမှုသည် ပြည်သူ့အုပ်ချုပ်ရေးဆိုင်ရာ ပြုပြင်ပြောင်းလဲမှုများ ပြုလုပ်ရာ၌လည်းကောင်း၊ အဂတိလိုက်စားမှုများကို တိုက်ဖျက်ရာ၌လည်းကောင်း၊ နိုင်ငံသားများပါ၀င်မှု တိုးမြှင့်ရာ၌လည်းကောင်း အရေးကြီးသည်။ ယင်းသည် လုပ်ငန်းအဆင့်ဆင့်နှင့် ပတ်သက်၍ လုံလောက်သော သတင်းအချက်အလက်များ ရရှိခြင်းမရှိဘဲ မဖြစ်နိုင်သကဲ့သို့ ပွင့်လင်းမြင်သာသော ဆောင်ရွက်ချက်များမှတစ်ဆင့်သာ ဖြစ်နိုင်မည် ဖြစ်သည်။ ပြည်သူများအတွက် အရေးကြီးသော အချက်အလက်များ ရရှိနိုင်မှုနှင့် ပွင့်လင်းမြင်သာမှုတို့နှင့်ပတ်သက်၍ အမျိုးအစားနှစ်ရပ်ရှိသည်။ ပထမအမျိုးအစားမှာ ဖြစ်လာမှ တုံ့ပြန်ခြင်းထက်ဖြစ်အောင် အခြေအနေများကို ကြိုတင်ဖန်တီးထားသည့် ပွင့်လင်းမြင်သာမှု ဖြစ်သည်။ ယင်းမှာ ပြည်သူက အချက်အလက်များကို မလိုအပ်မီ ပြည်သူများအတွက် အရေးကြီးသည့် အချက်အလက်များကို ကြိုတင်ထုတ်ပြန်ထားခြင်း ဖြစ်သည်။ အခြေခံ သဘောအရ ယင်းသဘောတရားသည် ပြည်သူများအတွက် အရေးကြီးသော အချက်အလက်များကို ပြည်သူ့အုပ်ချုပ်ရေး အဖွဲ့များအတွင်းကသာ ပိုင်ဆိုင်သည်မဟုတ်ဘဲ ပြည်သူက ပိုင်ဆိုင်သည်ဟူသည့် ယုံကြည်ချက်ဖြစ်သည်။ ယင်းသည် ပြည်သူများ သိပိုင်ခွင့်နှင့် ပတ်သက်သော အထွေထွေအခွင့်အရေးတစ်ရပ် ဖြစ်သည်ဟု ယုံကြည်ပြီး ပွင့်လင်းမြင်သာမှုသည် ယင်းအခွင့်အရေးကို ကျင့်သုံးသည့် လုပ်ငန်းစဉ်ဖြစ်သည်ဟု ယုံကြည်ခြင်းဖြစ်သည်။ ဒုတိယအမျိုးအစားမှာ ဖြစ်လာပြီးမှ တုံ့ပြန်သော ပွင့်လင်းမြင်သာမှုမျိုး ဖြစ်သည်။ ယင်းသည်လည်း ပြည်သူတို့၏ သိပိုင်ခွင့်အပေါ် အခြေခံခြင်းဖြစ်သည်။ သို့သော် ယင်းသည် လူအများက တောင်းဆိုမှုနှင့် ပတ်သက်၍ဆောင်ရွက်ခြင်း ဖြစ်သည်။ ယင်းအခြေခံပေါ်၌ ပြည့်၀သော ပွင့်လင်းမြင်သာမှုအဆင့်သို့သွားရန် ရည်မှန်းချက်သည် ဒီမိုကရေစီဟူသည် ပြည်သူများက အုပ်ချုပ်ခြင်းဖြစ်ပြီး ရွေးကောက်တင်မြှောက်ခံ ကိုယ်စားလှယ်များက ဆုံးဖြတ်ချက်ချမှတ်ခြင်းတာ၀န်ကို ယာယီရယူထားကာ နိုင်ငံသားများအပေါ် တာ၀န်ခံထားခြင်းဖြစ်သည်ဟူသည့် ယုံကြည်ချက်အပေါ်၌ မူတည်သည်။ ယင်းနည်းလမ်းအတိုင်း အဓိပ္ပာယ်သတ်မှတ်ပါက ပြည်သူ့အာဏာပိုင်များသည် ဆုံးဖြတ်ချက်ချမှတ်ခြင်း လုပ်ငန်းစဉ်၌ နိုင်ငံသားများနှင့် တန်းတူအနေအထား၌ မရှိသော်လည်း နိုင်ငံသားများကို အုပ်ချုပ်ရေး၏ ကျန်အစိတ်အပိုင်းများကို ပေးသကဲ့သို့ပင် တစ်ချိန်တည်း အချက်အလက်များ ပေးရမည်ဟူသည့် သဘောတရား ဖြစ်သည်။ မည်သို့ပင်ဆိုစေကာမူ ကောင်းသောအုပ်ချုပ်ရေးအတွက် မရှိမဖြစ် လိုအပ်သော အခြေခံသဘောတရား စည်းမျဉ်းတစ်ရပ်မှာ ပွင့်လင်းမြင်သာမှုဖြစ်ပါကြောင်း The Daily Eleven သတင်းစာက ရေးသားအပ်ပါသည်။ (ဇွန်လ ၅ ရက်နေ့ထုတ် The Daily Eleven သတင်းစာ အယ်ဒီတာ အာဘေ်ာ)