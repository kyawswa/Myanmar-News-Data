နိုင်ငံတော်၏အတိုင်ပင်ခံပုဂ္ဂိုလ် ဒေါ်အောင်ဆန်းစုကြည်က ဇူလိုင် ၂၀ ရက်တွင် ရန်ကုန်တိုင်းဒေသကြီး ကော့မှူးမြို့နယ်ရှိ ကော့မှူးမြို့နယ် အထွေထွေအုပ်ချုပ်ရေးဦးစီးဌာနရုံး၌ အုပ်ချုပ်ရေးပိုင်းမှ တာ၀န်ရှိသူများ၊ လွှတ်တော်ကိုယ်စားလှယ်များနှင့် တွေ့ဆုံရာတွင် အစိုးရတစ်ရပ်ဆိုသည်မှာ အဂတိလိုက်စားသည်ဟု စွပ်စွဲမှုကင်းရုံသာမက အဂတိလိုက်စားကြောင်း ပြည်သူများက သံသယပင်မရှိရန် နေထိုင်ရမည်ဟု ပြောကြားခဲ့သည်။ “နောက်တစ်ခုကတော့ ကျွန်မတို့ အစိုးရအနေနဲ့ အထူးအလေးပေးတာကတော့ သန့်ရှင်းတဲ့ သန့်ရှင်းတဲ့ အစိုးရ၊ တာ၀န်သိတဲ့ အစိုးရ၊ တာ၀န်ယူတဲ့ အစိုးရ။ သန့်ရှင်းတဲ့ အစိုးရဆိုတာ ပြည်သူက သံသယတောင်မရှိရတဲ့ အစိုးရ၊ ပြည်သူက အကြောင်းကြောင်းမို့လို့ အစိုးရ လူကြီးတွေက မသန့်ရှင်းဘူး၊ အဂတိလိုက်စားမှု မကင်းဘူးလို့ ထင်ရင်တောင်မှ ကျွန်မတို့ရဲ့ နိုင်ငံ နာပါတယ်” ဟု နိုင်ငံတော်၏အတိုင်ပင်ခံပုဂ္ဂိုလ်ဒေါ်အောင်ဆန်းစုကြည်က ပြောကြားသည်။ လက်ရှိတွင် မြန်မာနိုင်ငံ၏ဒီမိုကရေစီရေးနှင့် ဖွံ့ဖြိုးရေးအတွက် အကြီးမားဆုံးခြိမ်းခြောက်မှုမှာ နိုင်ငံရေးဆိုင်ရာ အဂတိလိုက်စားမှုဖြစ်သည်။ နိုင်ငံရေးဆိုင်ရာ အဂတိလိုက်စားမှုဟူသည် တရားမ၀င် ကိုယ်ပိုင်အကျိုးအမြတ်အတွက် အစိုးရအရာရှိများ လုပ်ပိုင်ခွင့် အာဏာကို အသုံးပြုခြင်းဖြစ်သည်။ သို့သော် ယင်းလုပ်ရပ်သည် အစိုးရအရာရှိတာ၀န် နှင့် တိုက်ရိုက်ပတ်သက်မှုရှိမှသာ အစိုးရအာဏာရှိသူတစ်ဦး၏ တရားမ၀င်လုပ်ရပ်ကို နိုင်ငံရေးဆိုင်ရာ အဂတိလိုက်စားမှုဟု ခေါ်ဆိုနိုင်သည်။ အဂတိလိုက်စားမှုပုံစံအမျိုးမျိုး တွင် လာဘ်စားခြင်း၊အာဏာပြခြိမ်းခြောက်ငွေညှစ်ခြင်း၊ခရိုနီဝါဒ၊ဆွေမျိုးကောင်းစား ရေးဝါဒ၊ သူကောင်းပြုခြင်း၊ အာဏာရှိသူနှင့် အကျိုးအမြတ်ရယူလိုသူတို့ကြား ပွဲစားလုပ်ခြင်း၊ အဂတိလိုက်စားခြင်းနှင့် အလွဲသုံးစားလုပ်ခြင်းတို့ ပါ၀င်သည်။ အဂတိလိုက်စားခြင်းသည် မူးယစ်ဆေးမှောင်ခိုလုပ်ငန်း၊ ငွေကြေးခဝါချခြင်းနှင့် လူကုန်ကူးမှုတို့ကဲ့သို့သော ပြစ်မှုကျူးလွန်မှုများကို ကြီးထွားစေသည်။ နိုင်ငံရေးအတိုက်အခံများကို ဖိနှိပ်ခြင်းနှင့် ရဲတပ်ဖွဲ့၏ ရက်စက်ကြမ်းကြုတ်မှုများကဲ့သို့သော အခြားရည်ရွယ် ချက်အတွက် အစိုးရအာဏာကို တလွဲအသုံးပြုခြင်းများကိုလည်း နိုင်ငံရေးဆိုင်ရာ အဂတိ လိုက်စားမှုအဖြစ် ထည့်သွင်းလာကြသည်။ အင်စတီကျူးရှင်းတစ်ခုတွင် ယင်း၏ ပင်မရည် ရွယ်ချက်နှင့် ဆန့်ကျင်သော အကျိုးအမြတ်ရှိနေသူများထံမှ ဘဏ္႑ာရေးဆိုင်ရာ အထောက် အပံ့ပေါ်တွင် မှီခိုနေခြင်းသည်လည်း အဂတိလိုက်စားမှုပင်ဖြစ်သည်။ နိုင်ငံရေးတွင် အဂတိလိုက်စားမှုသည် ပုံမှန်လုပ်ငန်းစဉ်များကို ပျက်ပြားစေခြင်းဖြင့် ဒီမိုကရေစီနှင့် ကောင်းသောအုပ်ချုပ်ရေးကို ဖျက်ဆီးပစ်သည်။ ရွေးကောက်ပွဲများနှင့် ဥပဒေပြုမှုတို့၌ အဂတိလိုက်စားခြင်းသည် တာ၀န်ခံမှုကို လျော့ကျစေပြီး မူဝါဒချမှတ်ရာ တွင် ကိုယ်စားပြုမှုကို အချိုးပျက်စေသည်။ တရားရေးစနစ်၌ အဂတိလိုက်စားမှုသည် အပေးအယူလုပ်ခြင်းဖြင့် တရားဥပဒေစိုးမိုးမှုကို ပျက်ပြားစေသည်။ အုပ်ချုပ်ရေး၌ အဂတိလိုက်စားခြင်းသည် လုပ်ငန်းဌာနများ၏ လျာထားချက်များ မပြည့်မီခြင်း ရလဒ်များကို ထွက် ပေါ်လာစေသည်။ လုပ်ငန်းစဉ်များ အဆင်ပြေညီညွတ်မှု မရှိတော့ခြင်း၊ အရင်းအမြစ်များ လမ်းလွဲရောက်ရှိသွားခြင်းနှင့် အများပြည်သူနှင့်ဆိုင်သော ရုံးများ အရောင်းအ၀ယ်လုပ် နေခြင်းတို့ကြောင့် အဂတိလိုက်စားမှုသည် အစိုးရ၏ အင်စတီကျူးရှင်းဆိုင်ရာ စွမ်းဆောင် ရည်ကို ပျက်စီးသွားစေသည်။ အဂတိလိုက်စားမှုသည် အစိုးရအဖွဲ့၏ တရား၀င်မှု၊ ယုံကြည်မှုနှင့် လက်သင့်ခံနိုင်မှုကဲ့သို့သော ဒီမိုကရေစီစံတန်ဖိုးများကို ပျက်ပြားစေသည်။ အဂတိလိုက်စားမှုကြောင့် အင်စတီကျူးရှင်းများအပေါ် လူထု၏ ယုံကြည်မှု ပျက်ယွင်းသွားသည်။ အများပြည်သူနှင့်ဆိုင်သောကဏ္႑တွင် ပြည်သူ့ရင်းနှီးမြှုပ်နှံမှုများသည် လာဘ်ငွေ နှင့် ဗုန်းငွေများ များပြားလှသော စီမံကိန်းကြီးများအဖြစ် လမ်းလွဲသွားခြင်းအားဖြင့် နိုင်ငံ၏ စီးပွားရေးကို အချိုးပျက်သွားစေသည်။ အပေးအယူများ ပြုလုပ်ရန်နှင့် ရင်းနှီးမြှုပ်နှံမှု များကို တလွဲအသုံးပြုရန်အတွက် သက်ဆိုင်ရာအာဏာပိုင်တို့က စီမံကိန်းများကို ဖန်တီးကြသည်။ အဂတိလိုက်စားမှုသည် ဆောက်လုပ်ရေး၊ ပတ်၀န်းကျင်ထိန်းသိမ်းရေးနှင့် အခြား ထိန်းချုပ်ကွပ်ကဲရေးတို့အား လျော့ရဲသွားစေပြီး အစိုးရ၀န်ဆောင်မှုလုပ်ငန်းများနှင့် အခြေခံအဆောက်အအုံများ၏အရည်အသွေးကို လျော့ကျသွားစေသည်။ အစိုးရအပေါ် သို့ ဘတ်ဂျက်ငွေဆိုင်ရာဖိအား ပိုမိုလာစေသည်။ မည်သို့ပင်ဆိုစေကာမူ အစိုးရတစ်ရပ်ဟူသည် နိုင်ငံတော်၏အတိုင်ပင်ခံပုဂ္ဂိုလ် ပြောကြားခဲ့သည့်အတိုင်း အဂတိလိုက်စားသည်ဟု စွပ်စွဲခံရမှု ကင်းရုံမျှမက အဂတိလိုက် စားကြောင်း ပြည်သူများက သံသယပင်မရှိအောင် နေထိုင်ရမည်ဖြစ်ပါကြောင်း The Daily Eleven သတင်းစာက ရေးသားအပ်ပါသည်။ (ဇူလိုင် ၂၂ ရက်နေ့ထုတ် The Daily Eleven သတင်းစာ၏ အယ်ဒီတာ့အာဘော်)