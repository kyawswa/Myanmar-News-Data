ဗြိတိန်အခြေစိုက် Amnesty International အဖွဲ့က ရခိုင်ပြည်နယ်အတွင်း ဖြစ်ပေါ်နေသည့် ပဋိပက္ခများအတွင်း ဟိန္ဒူဘာသာ၀င်များအပေါ် အာဆာဘင်္ဂါလီအကြမ်း ဖက်အဖွဲ့က ပစ်မှတ်ထားကာ တိုက်ခိုက်မှုပြုလုပ်ခဲ့ပြီး ယင်းတိုက်ခိုက်မှုအတွင်း ဟိန္ဒူဘာသာ၀င်များ အစုလိုက်အပြုံလိုက် သတ်ဖြတ်ခံခဲ့ရကြောင်း အစီရင်ခံစာတစ်ရပ် ထုတ်ပြန်လိုက်သည်။ ယင်းကဲ့သို့ အာဆာအဖွဲ့က ကျူးလွန်ခဲ့သည့် အစုလိုက်အပြုံလိုက်သတ်ဖြတ်မှုအပေါ် နိုင်ငံတကာလွတ်ငြိမ်းချမ်းသာခွင့်အဖွဲ့ AI 0က ၎င်းတို့၏ အသစ်စစ်ဆေးတွေ့ရှိချက်များအဖြစ် ပြီးခဲ့သည့်ရက်အနည်းငယ်အတွင်းက ထုတ်ဖော်လိုက်ခြင်းဖြစ်သည်။ အာဆာ ဘင်္ဂါလီအကြမ်းဖက်အဖွဲ့၏ ကျူးလွန်မှုများကို အစီရင်ခံစာ မထုတ်ပြန်မီ AI အဖွဲ့အနေဖြင့် မြန်မာနိုင်ငံသို့ ဦးစွာသွားရောက်ခဲ့ခြင်းလည်း ဖြစ်သည်။ မောင်တောအကြမ်းဖက်တိုက်ခိုက်ခံရမှု ဖြစ်စဉ်ပြီးနောက် ကိုးလခန့်အကြာတွင် ပထမဆုံးအဖြစ် အာဆာဘင်္ဂါလီအကြမ်းဖက်သမားများ၏ အစုလိုက်အပြုံလိုက် သတ်ဖြတ်မှုများနှင့်ပတ်သက်သည့် လုပ်ရပ်များကို ဗြိတိန်အခြေစိုက်အဖွဲ့အစည်းတစ်ခုက ချပြလာခဲ့ခြင်းလည်း ဖြစ်သည်။ ဗြိတိန်ဦးဆောင်သည့် အနောက်နိုင်ငံများနှင့် ပြည်ပမီဒီယာများ အနေဖြင့် ရခိုင်ပဋိပက္ခနှင့်စပ်လျဉ်း၍ ဘင်္ဂါလီများ သိန်းနှင့်ချီနေရပ်စွန့်ခွာသွားခဲ့ရမှုနှင့် လူ့အခွင့်အရေးအကြောင်းပြကာ ဘင်္ဂါလီအရေးကိုသာ ဦးစားပေးလှုံ့ဆော်ရေးသားမှုများ ပြုလုပ်ခဲ့ကြသည်။ ပဋိပက္ခဖြစ်ပွားခဲ့သောဒေသ၌ အခြားသောတိုင်းရင်းသားများ၊ ဟိန္ဒူဘာသာ၀င်များ အကြမ်းဖက်သတ်ဖြတ်ခံခဲ့ရမှုများအပေါ် မျက်ကွယ်ပြုခဲ့သည့်အပြင် အာဆာဘင်္ဂါလီအကြမ်းဖက်သမားတို့၏ လုံခြုံရေးကင်းစခန်းများကို စတင်တိုက်ခိုက်မှုများနှင့် စပ်လျဉ်း၍လည်း အာရုံစိုက်မှုများ ပျက်ကွက်ခဲ့ကြသည်။ ယင်းကြောင့်ပင် မြန်မာအစိုးရဘက်မှ နိုင်ငံတကာအပေါ် တုံ့ပြန်ေ၀ဖန်မှုများပြုလုပ်ခဲ့သည်။ အနောက်နိုင်ငံများ အနေဖြင့် မြန်မာ့တပ်မတော်နှင့် မြန်မာအစိုးရအပေါ် ဘင်္ဂါလီများအား ပစ်မှတ်ထားကျူးလွန်မှုများနှင့်ပတ်သက်၍ ကုလသမဂ္ဂမှ အရေးယူမှုများပြုလုပ်နိုင်ရန် ဖိအားပေးမှု အမျိုးမျိုးလုပ်ဆောင်ခဲ့ကြသည်။ AI အဖွဲ့အနေနှင့်လည်း ဘင်္ဂါလီအရေးနှင့်ပတ်သက်၍ ယခင်က ထုတ်ပြန်ခဲ့သော အစီရင်ခံစာများတွင် မြန်မာအာဏာပိုင်များကိုသာ ေ၀ဖန်မှုပြုလုပ်ခဲ့ခြင်းဖြစ်ရာ ယခုကဲ့သို့ ပထမဦးဆုံးအကြိမ်အဖြစ် အာဆာဘင်္ဂါလီအကြမ်းဖက်သမားတို့၏ အစုလိုက်အပြုံလိုက်သတ်ဖြတ်မှုများကို ဖွင့်ချလာခြင်းမှာ မြန်မာအပေါ် သက်ရောက်နေသော ဖိအားများအတွက် အလားအလာကောင်းတစ်ရပ် ဖြစ်စေသည်ဟု သုံးသပ်မှုများရှိလာခဲ့သည်။ ယင်းတို့၏ စုံစမ်းဖော်ထုတ်မှုတွင် ၂၀၁၇ ခုနှစ် သြဂုတ် ၂၆ ရက်က မောင်တောမြို့နယ် အနောက်ခမောင်းဆိတ် ဟိန္ဒူကျေးရွာကို အာဆာဘင်္ဂါလီအကြမ်းဖက်သမားများ၏ တိုက်ခိုက်ခဲ့ပုံအသေးစိတ်ပါရှိခဲ့သည်။ လူအစုလိုက်အပြုံလိုက်သတ်ဖြတ်မှုတစ်ခု သို့မဟုတ် နှစ်ခုတွင် အာဆာဘင်္ဂါလီအကြမ်းဖက်သမားများက ဟိန္ဒူအရပ်သား ၉၉ ဦးကို သတ်ဖြတ်ခဲ့သည်ဟုလည်း AI အဖွဲ့က ၎င်းတို့၏ စုံစမ်းဖော်ထုတ်မှုအပေါ် အတည်ပြုပြောကြားခဲ့သည်။ မည်သို့ပင်ဆိုစေ AI ၏ ထုတ်ဖော်ချက်များမှာ နိုင်ငံတကာအသိုင်းအ၀ိုင်း၌ မြန်မာအပေါ် တစ်ဖက်စောင်းနင်း ပြောဆိုလုပ်ဆောင်နေမှုများနှင့်ပတ်သက်၍ တစ်စုံတစ်ရာ သက်ရောက်နိုင်ဖွယ်ရှိသည်ဟူသော သုံးသပ်မှုများ ထွက်ပေါ်လာခဲ့သည်။ သို့ဖြစ်ရာ ရခိုင်အရေးနှင့်ပတ်သက်လျှင် အာဆာတို့၏ အကြမ်းဖက်သတ်ဖြတ်မှုလုပ်ရပ်များနှင့် ၎င်းတို့၏ အန္တရာယ်ကြီးမားမှုကို သတိပြုရန်လိုအပ်မည်ဖြစ်ပါကြောင်း The Daily Eleven သတင်းစာက ရေးသားအပ်ပါသည်။ (မေလ ၂၄ ရက်နေ့ထုတ် The Daily Eleven သတင်းစာ အယ်ဒီတာ အာဘေ်ာ)