မြန်မာနိုင်ငံတွင် သဘာ၀ဘေးအန္တရာယ်များကြောင့် ထိခိုက်ပျက်စီးဆုံးရှုံးမှုများ ယခင်ကထက် ပိုမိုလာကာ ဘေးအန္တရာယ် ကျရောက်မှုခပ်စိပ်စိပ်ဖြစ်လာသည်ကိုလည်း တွေ့ရသည်။ ကမ္ဘာ့ရာသီဥတု ပြောင်းလဲလာမှုနှင့်အတူ မြန်မာနိုင်ငံ၏ ရာသီဥတုအခြေအနေသည်လည်း လာမည့်ဆယ်စုနှစ်များအတွင်း သိသိသာသာ ပြောင်းလဲလာနိုင်သည်ဟု ပညာရှင်များကလည်း ခန့်မှန်းသတိပေးမှုများ ပြုလုပ်ခဲ့ကြသည်။ အပူချိန်သိသာစွာ မြင့်တက်မှု၊ ငလျင်ဘေး၊ မုန်တိုင်းစသော ဘေးအန္တရာယ်များကိုလည်း ယခုနှစ်ပိုင်းအတွင်း သိသိသာသာတိုးမြှင့် ကြုံတွေ့ခံစားလာရသည်မှာလည်း အမှန်ပင်ဖြစ်သည်။ ပြီးခဲ့သည့် ၂၀၁၇ ခုနှစ်အတွင်း ရာသီဥတု ပြောင်းလဲမှုဆိုင်ရာ ခန့်မှန်းတွက်ချက်မှုများ အရ ၂၁ ရာစုအလယ်၌ မြန်မာနိုင်ငံရှိ နေရာဒေသများ၌ အပူချိန် ၁ ဒသမ ၃ စင်တီဂရိတ်မှ ၂ ဒသမ ၇ ဒီဂရီစင်တီဂရိတ်အထိ မြင့်တက်နိုင်ခြင်း၊ နိုင်ငံအရှေ့ပိုင်းနှင့် မြောက်ပိုင်းရှိ တောင်ပေါ်ဒေသများတွင် ပူနွေးလာမှုမှာ အသိသာဆုံးဖြစ်ပြီး နွေရာသီတွင် ပျမ်းမျှအပူချိန် ၃ ဒီဂရီစင်တီဂရိတ်အထိ မြင့်တက်လာနိုင်ခြင်း၊ အနာဂတ်တွင် တစ်နိုင်ငံလုံး၏ လစဉ်ပြင်းထန်သော အပူချိန်ခံစားရနိုင်သည့်ရက်မှာ လေးရက်မှ ၁၇ ရက်အထိ ရှိနိုင်ခြင်း၊ မိုးရွာသွန်းမှု ပုံစံပြောင်းလဲမှုများသည် ဒေသအလိုက်နှင့် ရာသီဥတုအလိုက် အမျိုးမျိုးဖြစ်နိုင်ပြီး မုတ်သုံရာသီကာလအတွင်း မိုးရွာသွန်းမှုများခြင်း၊ လျော့နည်းခြင်း အခြေအနေများ ဖြစ်လာနိုင်ပေသည်။ နှစ်စဉ်နှင့်အမျှ ရေကြီးရေလျှံမှုပြဿနာသည်လည်း နိုင်ငံအနှံ့နှင့် ပြည်သူများအပေါ် ကြီးမားသော စိန်ခေါ်ထိုးနှက်မှုအဖြစ် ရင်ဆိုင်နေကြရပြီ ဖြစ်သည်။ မိုးသည်းထန်စွာရွာ သွန်းမှုနှင့်အတူ ပြည်နယ်နှင့်တိုင်းဒေသကြီး အများစုတွင် ကြီးမားသောသက်ရောက်မှု ကြုံတွေ့ခံစားနေရသည်။ လမ်းများပျက်စီးပြတ်တောက်ခြင်း၊ တံတားများကျိုးကျခြင်း၊ ဆည်ရေကြီးခြင်း၊ တောင်ကျရေမြင့်တက်ခြင်းကြောင့် တာပေါင်ကျိုးခြင်း၊ လူနေအိမ်များ၊ ကျောင်းများ ရေ၀င်နစ်မြုပ်ပျက်စီးခြင်းတို့ကြောင့် နောက်ဆက်တွဲလူမှုဘ၀ပြဿနာ အမျိုးမျိုးနှင့် ရင်ဆိုင်နေကြရသည်။ ရေကြီးရေလျှံမှုကြောင့် လူသေဆုံးမှုအချို့ရှိနေသည့်အပြင် သီးနှံစိုက်ခင်းဧကပေါင်းများစွာ ရေ၀င်နစ်မြုပ်ပျက်စီးမှုကြောင့် နိုင်ငံအတွက် ကြီးမားသော ဆုံးရှုံးမှုနှင့်လည်း ရင်ဆိုင်ရလျက်ရှိသည်။ ထိုသို့သော သဘာ၀ဘေးအန္တရာယ်တို့၏ နှစ်စဉ်ခပ်စိပ်စိပ် ထိုးနှက်မှုများအပေါ် တာ၀န်ရှိသူများအနေဖြင့် လျင်မြန်စွာတုန့်ပြန် ကာကွယ်ဖြေရှင်းနိုင်မှုများပြုလုပ်ရန် အထူးလိုအပ်နေပေသည်။ မြန်မာနိုင်ငံသည် ကုလသမဂ္ဂ အဖွဲ့၀င်နိုင်ငံများအတွင်း သဘာ၀ဘေးဒဏ်ခံနိုင်ရန် အဆင်သင့်ဖြစ်မှုတွင် အောက်ပိုင်းသို့ ရောက်နေပြီး သဘာ၀ဘေးရင်ဆိုင်ကြုံတွေ့ရမှုတွင်မူ ထိပ်ပိုင်းတွင် ရှိနေသောနိုင်ငံလည်း ဖြစ်နေသည်။ ထို့ပြင် ဆင်းရဲ၍ နည်းပညာချို့တဲ့ အားနည်းသော နိုင်ငံတစ်နိုင်ငံဖြစ်နေရာ သဘာ၀ဘေးအန္တရာယ် ကြုံတွေ့ရပါက အခြားသောနိုင်ငံများထက်လည်း သက်ရောက်မှုဆိုးကျိုးကြီးသည်မှာ အမှန်ပင်ဖြစ်သည်။ ထိုသို့ဆိုလျှင် အစိုးရတာ၀န်ရှိသူများအနေဖြင့် ဘေးအန္တရာယ်ဆိုင်ရာတုန့် ပြန်နိုင်စွမ်းကို အထူးအလေးထားရပေလိမ့်မည်။ ဒေသအများစုတွင် လမ်းပန်းဆက်သွယ်ရေး အဆင့်နိမ့်မှုကြောင့် ရေကြီးရေလျှံမှုကဲ့သို့သော သဘာ၀ဘေးနှင့် ကြုံလျှင် အဆက်အသွယ်များလည်း ပြတ်တောက်ခြင်း၊ လုံခြုံမှုမရှိခြင်းနှင့် ကူညီကယ်ဆယ်မှုများအချိန်နှင့် တစ်ပြေးညီ လုပ်ဆောင်နိုင်စွမ်းမရှိခြင်းသည် အဓိကထိုးနှက်ချက်လည်း ဖြစ်သည်။ ရာသီဥတုဖောက်ပြန်မှုဒဏ်ကို ဆက်တိုက်ခံစားနေရပြီး စီးပွားရေးအကျပ်အတည်း နှင့် ရင်ဆိုင်နေရသည့် ပြည်သူများအတွက် အစိုးရ၏ သဘာ၀ဘေးအန္တရာယ်ဆိုင်ရာ စီမံခန့်ခွဲမှုစွမ်းရည်ပိုင်းသည် များစွာစကားပြောပေလိမ့်မည်။ သို့ဖြစ်ရာ ကြုံတွေ့ခံစားနေရကြရသည့် သဘာ၀ဘေးအန္တရာယ်များနှင့် ပတ်သက်၍ အစိုးရအနေဖြင့် ဘေးအန္တရာယ် မဖြစ်ပွားမီနှင့် ဖြစ်ပွားပြီး အခြေအနေနှစ်ရပ်စလုံးအတွက် ကောင်းမွန်သောစီမံချက်၊ အထောက်အပံ့များပေးနိုင်မှုသည် ပြည်သူများအတွက် များစွာအရေးကြီးပါကြောင်း The Daily Eleven သတင်းစာက ရေးသားအပ်ပါသည်။ (ဇွန်လ ၁၄ ရက်နေ့ ထုတ် The Daily Eleven သတင်းစာ အယ်ဒီတာ အာဘေ်ာ)