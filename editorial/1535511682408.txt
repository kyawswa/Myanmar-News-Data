လတ်တလော ပြည်သူများအကြား မကျေမနပ်ဖြင့် ေ၀ဖန်မှု ပြင်းပြင်းထန်ထန် ထွက်ပေါ်နေသည့် ကိစ္စရပ်မှာ သရုပ်ဆောင်အောင်ရဲထွေး သတ်ဖြတ်ခံရမှုမှ တရားခံများ လွတ်မြောက်သွားသည့် အကြောင်းအရာပင်ဖြစ်သည်။ အောင်ရဲထွေး၏ မိသားစု၀င်များဘက်မှ အမှုပြန်လည်ရုပ်သိမ်းမှု၏ နောက်ကွယ်တွင် အငြင်းပွားဖွယ်ရာ အကြောင်းအချက်များ ရှိနေသည့်အပြင် အထူးသဖြင့် လူအုပ်စုဖြင့် ရိုက်နှက်သတ်ဖြတ်ခဲ့သည့် အမှုဖြစ်စဉ်နှင့် လူထုအကြား ဟိုးလေးတကြော်ဖြစ်ရသည့် မှုခင်းဖြစ်ရပ်တစ်ခုကို အများအာရုံမပြုမိသည့် အချိန်တွင် တရားခံများအား လွတ်မြောက်ခွင့်ပြုလိုက်ခြင်းမှာ အံ့သြစိတ်ပျက်စရာ ဖြစ်စေခဲ့သည်။ တစ်ဆက်တည်းတွင် ယိမ်းယိုင်နေသော တရားစီရင်ရေးမဏ္႑ိုင်မှာ ယင်းဖြစ်ရပ်ကြောင့် အပြီးတိုင် ပြိုလဲသွားရသည်အထိ ဖြစ်ခဲ့သည်ဟု လူထုကြားယူဆကာ စိတ်မသက်မသာ ဖြစ်ခဲ့ကြရသည်။ ‘ငွေများတရားနိုင်’ ဆိုသည့် အလေ့အထအပြင် မည်သို့သော ကြီးလေးသည့်မှုခင်းမျိုးကိုမဆို ငွေရှိ၊ အခွင့်အာဏာရှိပါက တရားရေးကဏ္႑၌ လိုသလို ချယ်လှယ်နိုင်မည်ဆိုသည့် အဖြစ်မျိုး ဆိုက်ရောက်သွားစေမည့်အပေါ် လူထုက မေးခွန်းထုတ်ခဲ့ကြသည်။ ထို့ပြင် လူအများကြား၌ လူသတ်မှုကဲ့သို့သော ကြီးလေးသည့် မှုခင်းမျိုးကို ငွေရှိပါက တစ်စုံတစ်ရာ ပြစ်ဒဏ်ကျရောက်ခြင်းမရှိဘဲ လွတ်မြောက်နိုင်သည်ဆိုသည့် အမြင်မျိုး မြင်သွားနိုင်ခြင်းကလည်း အနာဂတ်တရားစီရင်ရေးနှင့် တရားဥပဒေစိုးမိုးရေးအတွက် ထိတ်လန့်တုန်လှုပ်ဖွယ်ရာ ဖြစ်စေသည်ဟု သုံးသပ်မှုများလည်း ရှိနေသည်။ ယင်းသို့လူထုကြား အမှုနှင့်ပတ်သက်၍ ပြင်းထန်သည့်ဂယက် ဖြစ်ပေါ်လာစေခဲ့သည့်နောက်တွင် သမ္မတဦး၀င်းမြင့်ကလည်း ပဲခူးနှင့် ရန်ကုန်တိုင်းခရီးစဉ်အတွင်း လူအများ စိတ်၀င်စားသော ထိုအမှုအပေါ် စနစ်တကျ ပြန်လည်စိစစ် စစ်ဆေးရန်နှင့် တရားရေးမဏ္႑ိုင်အတွက် မေးခွန်းထုတ်မှတ်ချက်ပြုစကားများ ပြောကြားခဲ့ရသည်။ တိုင်းပြည်၏ တရားဥပဒေစိုးမိုးရေးနှင့် တရားရေးမဏ္႑ိုင်အတွက် ကြီးမားသော ရိုက်ခတ်မှုကြောင့် အုပ်ချုပ်ရေး မဏ္႑ိုင်အနေဖြင့် တရားစီရင်ရေးမဏ္႑ိုင်အပေါ် ထိန်းကျောင်းမှုပြုလုပ်ရန် သမ္မတအနေဖြင့် ယင်းအမှုကို ကိုင်တွယ်ညွှန်ကြားမှုများ စတင်ခဲ့ရခြင်းလည်း ဖြစ်သည်ဟု ဆိုရပေလိမ့်မည်။ ဇူလိုင် ၃၁ တွင် သမ္မတက ပြည်ထောင်စုတရားသူကြီး၊ ပြည်ထောင်စုရှေ့နေချုပ်နှင့် အဂတိလိုက်စားမှု တိုက်ဖျက်ရေးကော်မရှင် ဥက္ကဋ္ဌတို့ကို ခေါ်ယူတွေ့ဆုံပြီးနောက် အမှုနှင့်ပတ်သက်ပြီး ပြန်လည်စစ်ဆေးမှုများ စတင်ခဲ့သည်ဟု သိရသည်။ အောင်ရဲထွေး သတ်ဖြတ်ခံရမှုအပေါ် အမှုရုပ်သိမ်းပေးရန် အစကနဦး၌ပင် တင်ပြလာမှုရှိသည့်အတွက် သက်ဆိုင်ရာရဲတပ်ဖွဲ့က လုပ်ထုံးလုပ်နည်းအတိုင်း အမှုနှင့်ပတ်သက်၍ ရုပ်သိမ်းခွင့် ကန့်ကွက်မှု ရှိခဲ့သည်ဆိုသည့် အချက်အချို့ ပျံ့နှံ့ခဲ့မှုကြောင့် ယင်းကိစ္စတွင် ခရိုင်ဥပဒေအရာရှိနှင့် တိုင်းဥပဒေချုပ်တို့၏ အမှုအပေါ် ဆောင်ရွက်ခဲ့မှုများနှင့်ပတ်သက်၍ မေးခွန်းထုတ် ေ၀ဖန်မှုများ ထွက်ပေါ်ခဲ့သည်။ ထို့ပြင် အမှု၏နောက်ကွယ်မှ ခိုင်းစေသူများ ဆောင်ရွက်ခဲ့သူများ၊ တာ၀န်ရှိသူ အဆင့်ဆင့်ကို စုံစမ်းစစ်ဆေးကာ အမှုအား ပွင့်လင်းမြင်သာစွာ အများပြည်သူသို့ ချပြရန် နယ်ပယ်အသီးသီးက တောင်းဆိုမှုများ ပြင်းထန်ခဲ့သည်။ ထိုသို့သော အခြေအနေတွင် ယခုအမှုသည် တိုင်းပြည်၏တရားရေးမဏ္႑ိုင် မည်မျှတိမ်းစောင်းစေနိုင်သနည်း။ တရားစီရင်ရေးအပေါ် ငွေကြေး၊ အခွင့်အာဏာစသည်တို့ဖြင့် မည်မျှလွှမ်းမိုးခြယ်လှယ်ခွင့်ရနိုင်သနည်း။ အနာဂတ်နိုင်ငံ၏ တရားစီရင်ရေးအတွက် လူထုအနေဖြင့် မည်မျှစိုးရွံ့ ထိတ်လန့်ဖွယ် အခြေအနေမျိုးနှင့် ကြုံတွေ့ရမည်နည်း စသည့် မေးခွန်းများကို သက်ဆိုင်ရာတာ၀န်ရှိသူများ အနေဖြင့် လူထုထံ ပြန်လည်ဖြေကြားရတော့မည့် အဖြစ်သို့ ရောက်ရှိသွားစေခဲ့သည်။ နိုင်ငံတစ်နိုင်ငံတွင် တရားဥပဒေစိုးမိုးမှု ရှိမှသာ အေးချမ်းသာယာ၀ပြောမည်ဖြစ်ပြီး တရားရေးအပေါ် လူထု၏ယုံကြည်မှု ကင်းမဲ့သွားပါက တိုင်းပြည်အနာဂတ် ဖြောင့်ဖြူးနိုင်မည် မဟုတ်ပါ။ တရားစီရင်ရေးစနစ်မည်မျှ ချွတ်ယွင်းယိမ်းယိုင်နေသည် ဆိုသည်ကို တိုင်းပြည်၏ အဓိကမဏ္႑ိုင်များဖြစ်သည့် အုပ်ချုပ်ရေးနှင့် ဥပဒေပြုရေးမဏ္႑ိုင်တို့က အလျင်အမြန် သုံးသပ်၍ အပြန်အလှန် ထိန်းကြောင်းကာ ထိန်းမတ်ပေးရန် လိုအပ်မည်မှာ အမှန်ပင် ဖြစ်ပါသည်။ သို့မဟုတ်ပါက တရားဥပဒေစိုးမိုးမှု ပျက်ပြားပြီး ပြည်သူတို့၏ ဘ၀လုံခြုံမှုမရှိခြင်းနှင့်အတူ တိုင်းပြည်၏ ဒီမိုကရေစီပြုပြင် ပြောင်းလဲရေးသည်လည်း အောင်မြင်နိုင်လိမ့်မည် မဟုတ်ပါကြောင်း The Daily Eleven သတင်းစာက ရေးသားအပ်ပါသည်။ သြဂုတ်လ ၂ ရက်နေ့ထုတ် The Daily Eleven သတင်းစာ အယ်ဒီတာ့အာဘော်