ဒီမိုကရေစီနိုင်ငံများ၌ လူကြိုက်များရေးဝါဒ မြင့်တက်လာခြင်းသည် ဒီမိုကရေစီအနေဖြင့် ဆင်းရဲမွဲတေခြင်းနှင့် လူတန်းစားမညီမျှခြင်း အကြောင်းအရာများကို မည်သို့မည်ပုံ ကိုင်တွယ်သနည်းဟူသည်နှင့်ပတ်သက်၍ အရေးပေါ် မေးခွန်းထုတ်ရန် လိုအပ်လာသည်။ နိုင်ငံသားအများအပြားက ဒီမိုကရေစီသည် ၎င်းတို့၏ စီးပွားရေးအနေအထား ကို တိုးတက်အောင်ပြုလုပ်ပေးရန် ပျက်ကွက်သည်ဟု ခံစားလာရသောအခါ နိုင်ငံရေး ခေါင်းဆောင်များအနေဖြင့် အာဏာရှင်စနစ်ဘက်သို့ ဆွဲဆောင်ရန် အခွင့်အလမ်းသာလာသည်။ ယင်းအနေအထားကို တုံ့ပြန်ရန် ဒီမိုကရေစီစနစ်များအနေဖြင့် လွတ်လပ်ခွင့်များကို မချိုးဖောက်ဘဲ၊ စီးပွားရေးကြီးထွားမှုကို အနှောင့်အယှက် မဖြစ်စေဘဲ ပြည်သူတို့၏ ဆန္ဒကို လျစ်လျူမပြုဘဲ လူမှုရေးနှင့် စီးပွားရေးဆိုင်ရာ ကွာဟချက်များကို လျှော့ချရေးအတွက် မူဝါဒများ ချမှတ်ရန် လိုအပ်လာသည်။ ဆင်းရဲမွဲတေမှု၊ လူတန်းစား မညီမျှမှုနှင့် ဒီမိုကရေစီတို့သည် လွတ်လပ်သည့် လူ့အဖွဲ့အစည်းများ၌ စီးပွားရေးထွက်ကုန်များ ဖြန့်ေ၀မှုတစ်၀ိုက် ရှုပ်ထွေးသော ဒဿနိကဗေဒဆိုင်ရာနှင့် ကိုယ်ကျင့်တရားဆိုင်ရာ ပြဿနာရပ်များကို ဖြစ်ပေါ်စေသည်။ ဒီမိုကရေစီအစိုးရများအနေဖြင့် အာဏာရှင်အစိုးရများထက် ပို၍ထိရောက်စွာ ဆင်းရဲမွဲတေမှုကို တိုက်ဖျက်နိုင်မည်လားဟူသည့် မေးခွန်းနှင့် အုပ်ချုပ်မှုနှင့် ဆင်းရဲမွဲတေမှုအကြား ဆက်နွှယ်မှုကား အဘယ်နည်းဟူသည့် မေးခွန်းများ ထွက်ပေါ်လာသည်။ အမှန်တကယ်၌ ဆင်းရဲမွဲတေမှုကို တိုက်ဖျက်ရန် အခက်အခဲများသည် အကြီးအကျယ် နိုင်ငံရေးဆန်လှသည်။ အာဏာခွဲေ၀ပုံ မညီမျှခြင်းနှင့် အာဏာအလွဲသုံးစားလုပ်ခြင်းများက ဆင်းရဲမွဲတေမှုများကို ဖြစ်စေသည်။ ဆင်းရဲမွဲတေမှုတိုက်ဖျက်ရေးကို ကြံ့ကြံ့ခံဆောင်ရွက်နိုင်ရန်မှာ လွတ်လပ်၍တရားမျှတသော ရွေးကောက်ပွဲဟူသည့် ကျဉ်းမြောင်းသော နယ်ပယ်ကို ကျော်လွန်လျက် ကောင်းသောအုပ်ချုပ်ရေး၏ ကျယ်ပြန့်လှသော အကြောင်းခြင်းရာများက အရေးပါလှသည်။ ဖွံ့ဖြိုးမှုနှောင့်နှေးခြင်း၏ အနက်ရှိုင်းဆုံး အခြေခံအကြောင်း တရားမှာ ည့ံဖျင်းသောအုပ်ချုပ်ရေး ဖြစ်သည်။ အများပြည်သူဆိုင်ရာ ထွက်ကုန်များကို အများပြည်သူသို့ ဖြန့်ဖြူးရေးအတွက် ပြည်သူပိုင်ရင်းမြစ်များအား ထိရောက်စွာ ကိုင်တွယ်သုံးစွဲရန် လုပ်ဆောင်နိုင်စွမ်းမရှိခြင်း သို့မဟုတ် လုပ်ဆောင်ရန်ဆန္ဒမရှိခြင်းတို့ကြောင့် ဖြစ်သည်။ ကောင်းသောအုပ်ချုပ်ရေး၏ အခြင်းအရာများထဲတွင် အများပြည်သူဆိုင်ရာ ကုန်ပစ္စည်းများကို ကိုင်တွယ်နိုင်စွမ်း၊ ပွင့်လင်းမြင်သာမှု၊ တာ၀န်ခံမှု၊ နိုင်ငံသားများ ပါ၀င်မှုနှင့် တရားဥပဒေစိုးမိုးရေးတို့ဆိုင်ရာ ဆောင်ရွက်နိုင်စွမ်းနှင့် ကျင့်သုံးမှုများ ပါ၀င်သည်။ ည့ံဖျင်းသည့် အုပ်ချုပ်ရေးသည် ဖွံ့ဖြိုးရေးအတွက် လိုအပ်သော ဘဏ္႑ာရေးဆိုင်ရာ၊ ရုပ်၀တၳုဆိုင်ရာ၊ လူမှုရေးဆိုင်ရာနှင့် နိုင်ငံရေးဆိုင်ရာ အရင်းအနှီးများ စုဆောင်းစုပုံလာရေးကို ကာကွယ်တားဆီးထားသည်။ ဒီမိုကရေစီစနစ်အနေဖြင့် ခြစားမှုများကို ကိုင်တွယ်ခြင်း၊ အလုပ်မလုပ်သော ထိရောက်မှုမရှိသော ခေါင်းဆောင်များကို တာ၀န်ခံ/ တာ၀န်ယူတတ်လာစေခြင်း၊ မူဝါဒချမှတ်ရေး၌ နိုင်ငံသားများ ပါ၀င်လာနိုင်အောင် ပြုလုပ်ခြင်း အစရှိသည့်နည်းလမ်းများဖြင့် ည့ံဖျင်းသောအုပ်ချုပ်ရေးကို ပြင်ဆင်ရန် လိုအပ်သည်။ အုပ်ချုပ်ရေးစနစ်သက်သက် အရကြည့်လျှင် အာဏာရှင်စနစ်များသည် စဉ်ဆက်မပြတ် ဆင်းရဲမွဲတေမှု တိုက်ဖျက်ရေး နှင့်ပတ်သက်၍ အလားအလာကောင်းများ ပေးလေ့မရှိသကဲ့သို့ ဒီမိုကရေစီစနစ်သည်လည်း ကောင်းသောအုပ်ချုပ်ရေးဖြစ်ရန် အာမ,မခံနိုင်ပေ။ ဆင်းရဲမွဲတေမှု တိုက်ဖျက်ရေး ၌ ဒီမိုကရေစီစနစ်၏ ထိရောက်မှုသည် ဒီမိုကရေစီအမျိုးအစားနှင့် အတိုင်းအတာများ ပေါ်၌လည်း အကြီးအကျယ်မူတည်နေသည်။ ဒီမိုကရေစီစနစ်အား ရွေးကောက်ပွဲပြိုင်ဆိုင်မှု၊ အရပ်ဘက်ဆိုင်ရာ လွတ်လပ်ခွင့်များနှင့် အစိုးရအဖွဲ့၏ တာ၀န်ခံတတ်မှုဟူ၍ ဒိုင်မေးရှင်းသုံးခုဖြင့် ကြည့်ရမည် ဖြစ်သည်။ ထို့ကြောင့် ဒီမိုကရေစီစနစ်သက်သက်က ဆင်းရဲမွဲတေမှု တိုက်ဖျက်ရေးအား ထိရောက်စွာ ဆောင်ရွက်နိုင်မည်မဟုတ်ဘဲ ဒီမိုကရေစီစနစ်နှင့်အတူ ကောင်းသောအုပ်ချုပ်ရေးဖြစ်ရန် လိုအပ်ပါကြောင်း The Daily Eleven သတင်းစာက ရေးသားအပ်ပါသည်။ (မေလ ၉ ရက် နေ့ထုတ် The Daily Eleven သတင်းစာ အယ်ဒီတာ အာဘေ်ာ)