ဘာသာရေး၊ ကျင့်၀တ်၊ ဒဿနိကဗေဒနှင့် စိတ်ပညာတို့တွင် ကောင်းမှုနှင့် မကောင်းမှုဟူသည် အလွန်တွင်ကျယ်သည့် ဆန့်ကျင်ဘက် စကားရပ်အတွဲဖြစ်သည်။ ဗုဒ္ဓဘာသာလွှမ်းမိုးသော ယဉ်ကျေးမှုများ၌ ကောင်းမှုနှင့် မကောင်းမှုကို သုစရိုက်နှင့် ဒုစရိုက်ဟူ၍ ခွဲခြားဖော်ပြတတ်သည်။ ဒဿနိကဗေဒတွင် ဓမ္မနှင့် အဓမ္မဟူ၍ ခွဲခြားတတ်သည်။ မကောင်းမှုဟူသည် အထွေထွေသဘောအရ ကောင်းမှုဖြစ်ခြင်း၏ ဆန့်ကျင်ဘက် သို့မဟုတ် ကောင်းမှုမရှိခြင်း ဖြစ်သည်။ မကောင်းမှုကို ကိုယ်ကျင့်တရားနှင့် အကြီးအကျယ် မညီခြင်းအဖြစ် အသုံးပြုကြသည်။ မကောင်းမှုကို အဓိပ္ပာယ်သတ်မှတ်ချက်များမှာ ယင်း၏ စေ့ဆော်မှုကို သုံးသပ်မှုအလိုက် များစွာကွဲပြားခြားနားကြသည်။ သို့သော် မကောင်းမှု နှင့် ပတ်သက်နေသည်ဟု အများအပြားက ယူဆကြသော အရာများထဲတွင် ထင်ရာစိုင်းခြင်း၊ တစ်ကိုယ်ကောင်းဆန်ခြင်း၊ မသိနားမလည်ခြင်းနှင့် ဂရုမစိုက်ခြင်း အပါအ၀င် မမျှတသည့် အမူအကျင့်များ ပါ၀င်သည်။ ကောင်းမှု မကောင်းမှုနှင့် ပတ်သက်သည့် ခေတ်သစ်ဒဿနိကဗေဒဆိုင်ရာ မေးခွန်းများအား လေ့လာစရာ အဓိကနယ်ပယ်သုံးခုအဖြစ် ခွဲခြားစုစည်းထားသည်။ Metaethics သည် ကောင်းမှု မကောင်းမှု၏ သဘောသဘာ၀နှင့် သက်ဆိုင်ပြီး Normative ethics ဟူသည် လူသားတို့အနေဖြင့် မည်သို့မည်ပုံ ပြုမူသင့်သည်နှင့် သက်ဆိုင်သည်။ Applied ethics ဟူသည် သီးခြားကိုယ်ကျင့်တရားဆိုင်ရာ အကြောင်းအရာများနှင့် ပတ်သက်သည်။ ယနေ့ခေတ်သစ် စိတ်ကူးထည်များ၌ ကောင်းမှုဟူသည် ကျယ်ပြန့်သော သဘောတရားတစ်ရပ်ဖြစ်ပြီး ဘ၀၊ ဒါန၊ ဇွဲသတိ္တ၊ ပျော်ရွှင်မှု၊ မေတ္တာတရားနှင့် တရားမျှတမှုတို့နှင့် ပတ်သက်လေ့ရှိသည်။ မကောင်းမှုဟူသည် သိလျက်နှင့် တမင်တကာ အမှားပြုလုပ်ခြင်း အခြားသူအား ထိခိုက်စေရန် တမင်ရည်ရွယ်လျက် ခွဲခြားဆက်ဆံခြင်း၊ အခြားသူများ၊ စိတ်ပိုင်းဆိုင်ရာ လိုအပ်ချက်များနှင့် ဂုဏ်သိက္ခာတို့ကို နှိမ့်ချရန် ရည်ရွယ်လျက် အရှက်ခွဲခြင်း၊ ဖျက်ဆီးတတ်ခြင်းနှင့် မလိုလားအပ်သော အကြမ်းဖက်မှုများပြုမှုခြင်း အစရှိသည်တို့ နှင့် ပတ်သက်နေသည်။ ကောင်းမှုဖြစ်ခြင်း သဘောသဘာ၀သည် များစွာသော ဆက်ဆံရေးများကို ဖြစ်စေသည်။ ယင်းတို့အနက် တစ်ခုမှာ ကောင်းမှုသည် လူသားတစ်ဦးချင်း ဖွံ့ဖြိုးလာမှု အစောဆုံးအဆင့်များ၌ စတင်သော သဘာ၀မေတ္တာတရား၊ သံယောဇဉ်အနှောင်အဖွဲ့နှင့် ခင်တွယ်မှုတို့အပေါ် အခြေခံသည်။ အခြားတစ်ခုမှာ အမှန်တရားကို သိခြင်း၏ ထုတ်ကုန်တစ်ရပ်ဖြစ်သော ဓမ္မတရားဖြစ်သည်။ မကောင်းမှု သို့မဟုတ် အဓမ္မတရား အဘယ်ကြောင့် မြင့်တက်လာသနည်းဟူသည်နှင့် ပတ်သက်၍ ကွဲပြားခြားနားသော အမြင်များ ရှိကြသည်။ များစွာသော ဘာသာရေးနှင့် ဒဿနိကဗေဒဆိုင်ရာ အစဉ်အလာများက မကောင်းမှုအပြုအမူသည် ပြည့်စုံမှုမရှိသော လူသားအခြေအနေတစ်ရပ်မှလာသည့် ဖောက်ပြန်မှုတစ်ရပ်ဖြစ်သည်ဟု အခိုင်အမာ ဆိုကြသည်။ တစ်ခါတစ်ရံတွင် မကောင်းမှုသည် စိတ်လွတ်ကိုယ် လွတ်ပြုမှုခြင်းနှင့် သက်ဆိုင်တတ်သည်။ အချို့က မကောင်းမှုကိုယ်နှိုက်သည် (လူသားတို့၏ စံတန်ဖိုးနှင့် မွန်မြတ်သန့်စင်မှု အစရှိသော) ဓမ္မတရားကို လျစ်လျူပြုခြင်းအပေါ်၌ အခြေခံသည်ဟု ဆိုကြသည်။ တွေးခေါ်ရှင်များစွာက မကောင်းမှုကို နိုင်လိုမင်းထက် လူမှုအဆောက်အအုံများ၏ အကျိုးဆက်တစ်ရပ်အဖြစ် ထောက်ပြကြသည်။ မည်သို့ပင်ဆိုစေကာမူ လူသားအသီးသီးတို့အနေဖြင့် မကောင်းမှုကိုရှောင်လျက် ကောင်းမှုကိုဆောင်ကြမှသာ လ့ူဘောင်လောကကြီးအနေဖြင့် ဖွံ့ဖြိုးစည်ပင်၍ လာမည်ဖြစ်ပါကြောင်း The Daily Eleven သတင်းစာက ရေးသားအပ်ပါသည်။ (ဇူလိုင် ၃ ရက်နေ့ထုတ် The Daily Eleven သတင်းစာ အယ်ဒီဆာ အာဘေ်ာ)