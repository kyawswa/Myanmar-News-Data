သြစတြေးလျနိုင်ငံ ဆစ်ဒနီမြို့ အခြေစိုက် စီးပွားရေးနှင့် ငြိမ်းချမ်းရေးဆိုင်ရာဌာန (IEP) က ထုတ်ပြန်သော ကမ္ဘာလုံးဆိုင်ရာ ငြိမ်းချမ်းရေးအညွှန်းကိန်း (GPI) အစီရင်ခံစာတွင် မြန်မာနိုင်ငံသည် အဆင့် ၁၅ ဆင့် ကျဆင်းသွားခဲ့ပြီး အဆင့် ၁၂၂ အဖြစ် သတ်မှတ်ခြင်းခံရကြောင်း သိရသည်။ မြန်မာနိုင်ငံသည် အာရှ-ပစိဖိတ်ဒေသတွင်း၌ နိုင်ငံပေါင်း ၁၉ နိုင်ငံအနက် မြောက်ကိုရီးယား (အဆင့် ၁၅၀) နှင့် ဖိလစ်ပိုင် (အဆင့် ၁၃၇ ) တို့ပြီးပါက တတိယမြောက် အဆင့်အနိမ့်ဆုံးနိုင်ငံဖြစ်ကြောင်း သိရသည်။ အာရှ-ပစိဖိတ်ဒေသတွင်း၌ အဆင့်အကြီးအကျယ် ကျဆင်းသွားသောနိုင်ငံမှာ မြန်မာနိုင်ငံနှင့် ကမ္ဘောဒီးယားနိုင်ငံတို့ဖြစ်ပြီး မြန်မာနိုင်ငံသည် ဘင်္ဂါလီမွတ်စလင်များ (မူရင်း၌ ရိုဟင်ဂျာဟုဖော်ပြ) တို့အပေါ် လုပ်ဆောင်နေဆဲ စစ်ဆင်ရေးများကြောင့် ယင်းကဲ့သို့ ကျဆင်းရခြင်းဖြစ်ပြီး ကမ္ဘောဒီးယားနိုင်ငံသည် ယခုနှစ် ရွေးကောက်ပွဲများ နီးကပ်လာချိန်၌ ၀န်ကြီးချုပ်ဟွန်ဆန်၏ အတိုက်အခံများအပေါ် ဖိနှိပ်ရန် ကြိုးပမ်းမှုကြောင့် ကျဆင်းရခြင်းဖြစ်သည်ဟု ဆိုသည်။ မြန်မာနိုင်ငံနှင့် နယ်နိမိတ်ချင်း ထိစပ်နေသော တောင်အာရှဒေသမှ ဘင်္ဂလားဒေ့ရှ်နိုင်ငံသည်လည်း နိုင်ငံရေး မတည်ငြိမ်မှုများနှင့် အကြမ်းဖက်မှုများ ရိုက်ခတ်မှုကြောင့် အဆင့် ၁၀ ဆင့် ကျဆင်းသွားပြီး အဆင့် ၉၃ အဖြစ် သတ်မှတ်ခံရကြောင်း သိရသည်။ ယင်းမှာ မြန်မာနိုင်ငံမှ ဘင်္ဂါလီမွတ်စလင်ဒုက္ခသည် ၇၀၀,၀၀၀ ရုတ်တရက် ၀င်ရောက်လာခြင်းနှင့် ပတ်သက်နေသည်ဟု ဆိုသည်။ ယခု ၁၂ ကြိမ်မြောက် ကမ္ဘာလုံးဆိုင်ရာ ငြိမ်းချမ်းရေးအညွှန်းကိန်း အစီရင်ခံစာကို ပြင်ဆင်ခဲ့သည့် IEP သည် အကျိုးအမြတ် ရယူခြင်းမရှိသည့် အကြံပေးအဖွဲ့ဖြစ်ပြီး လွတ်လပ်သောနိုင်ငံများနှင့် နယ်မြေများ စုစုပေါင်း ၁၆၃ ခုကို ၎င်းတို့၏ ငြိမ်းချမ်းမှု အဆင့်အလိုက် အမှတ်ပေးကာ ထုတ်ပြန်ခြင်းဖြစ်သည်။ ၂၀၁၈ ခုနှစ် GPI အစီရင်ခံစာတွင် တင်းမာမှုများ၊ ပဋိပက္ခများနှင့် အကျပ်အတည်းများအတွင်း ကျရောက်နေသည့် ကမ္ဘာကြီးကို ဖော်ပြခဲ့သည်။ အထူးသဖြင့် အရှေ့အလယ်ပိုင်းဒေသတွင် လွန်ခဲ့သည့် ဆယ်စုနှစ်အတွင်း မဖြေရှင်းနိုင်သည့် ပြဿနာများကြောင့် ယင်းကဲ့သို့ ဖြစ်ပွားရခြင်းဖြစ်ပြီး အမေရိကန်ပြည်ထောင်စုနှင့် အခြားကမ္ဘာ့အင်အားကြီးနိုင်ငံများသည်လည်း နိုင်ငံရေး မတည်ငြိမ်မှုများနှင့် ရင်ဆိုင်ရသောကြောင့် ငြိမ်းချမ်းမှု ဖြည်းဖြည်းချင်း ကျဆင်းလာရသည်ဟု ဆိုသည်။ ယခု အစီရင်ခံစာအရ ၂၀၁၆ ခုနှစ်နှင့် ၂၀၁၇ ခုနှစ်အကြားတွင် နိုင်ငံပေါင်း ၉၂ နိုင်ငံသည် ငြိမ်းချမ်းမှု ကျဆင်းသွားပြီး ၇၁ နိုင်ငံသည် ငြိမ်းချမ်းမှု တိုးတက်လာကြောင်း သိရသည်။ ဆီးရီးယား၊ အာဖဂန်နစ္စတန်၊ တောင်ဆူဒန်၊ အီရတ်နှင့် ဆိုမာလီယာတို့သည် ကမ္ဘာပေါ်တွင် ငြိမ်းချမ်းမှု အနည်းဆုံးနိုင်ငံများဖြစ်ကြပြီး အိုက်စလန်၊ နယူးဇီလန်၊ သြစတြီးယား၊ ပေါ်တူဂီနှင့် ဒိန်းမတ်နိုင်ငံတို့သည် အငြိမ်းချမ်းဆုံးနိုင်ငံများဖြစ်ကြောင်း သိရသည်။ ငြိမ်းချမ်းရေးဟူသည် အဘယ်နည်း။ ငြိမ်းချမ်းရေးကို လူများအနေဖြင့် အကြမ်းဖက်မှုမရှိဘဲ ၎င်းတို့၏ ပဋိပက္ခများကို ဖြေရှင်းနိုင်ပြီး ၎င်းတို့၏ ဘ၀အရည်အသွေးများ တိုးတက်လာအောင် အတူတကွ လုပ်ဆောင်နိုင်သည့်အခါ ရရှိခြင်းဖြစ်သည်။ ငြိမ်းချမ်းရေးကို လူတိုင်းအနေဖြင့် အကြမ်းဖက်မှုများကို ကြောက်လန့်ရခြင်း၊ ခြိမ်းခြောက်ခံရခြင်းတို့ မရှိဘဲ ဘေးကင်းလုံခြုံစွာ နေထိုင်နိုင်သည့်အခါ ရရှိသည်။ ငြိမ်းချမ်းရေးကို လူတိုင်းအနေဖြင့် ဥပဒေ၏ရှေ့မှောက်၌ မည်မျှစွာရှိခြင်း၊ တရားရေးစနစ်များ ယုံကြည်ရခြင်းနှင့် လူတို့၏ အခွင့်အရေးများကို မျှတပြီး ထိရောက်သည့် ဥပဒေများက ကာကွယ်ပေးထားခြင်းတို့ ရှိသည့်အခါ ရရှိသည်။ ငြိမ်းချမ်းရေးကို လူတိုင်းအနေဖြင့် နိုင်ငံရေး ဆုံးဖြတ်ချက်များကို ပုံဖော်ရာ၌ ပါ၀င်နိုင်စွမ်းရှိပြီး အစိုးရက ပြည်သူများအပေါ် တာ၀န်ခံမှုရှိသည့်အခါ ရရှိသည်။ ငြိမ်းချမ်းရေးကို လူတိုင်းအနေဖြင့် စားနပ်ရိက္ခာ၊ သန့်ရှင်းသောရေ၊ နေစရာ၊ ပညာရေး၊ ကျန်းမာရေးစောင့်ရှောက်မှုနှင့် နေချင်စရာ ၀န်းကျင်တို့အား မျှတညီမျှစွာ ရရှိသည့်အခါ ရရှိသည်။ ငြိမ်းချမ်းရေးကို ကျား/မ၊ လူမျိုး သို့မဟုတ် မည်သည့် အမျိုးအမည် ခွဲခြားမှုနှင့်မျှမဆိုင်ဘဲ အလုပ်လုပ်ရန် ညီမျှသော အခွင့်အရေး ရရှိကာ အသက်မွေး၀မ်းကျောင်း ပြုနိုင်သည့်အခါ ရရှိသည်။ မည်သို့ပင်ဆိုစေကာမူ မြန်မာနိုင်ငံအနေဖြင့် ငြိမ်းချမ်းရေး အညွှန်းကိန်း ပြန်လည်မြင့်တက်လျက် မြန်မာနိုင်ငံသူနိုင်ငံသားများ ငြိမ်းချမ်းရေး ရရှိပါစေကြောင်း The Daily Eleven သတင်းစာက ဆုမွန်ကောင်း တောင်းအပ်ပါသည်။ ဇွန်လ ၈ ရက်နေ့ထုတ် The Daily Eleven သတင်းစာ အယ်ဒီတာ့အာဘော်