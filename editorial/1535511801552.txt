ပြည်သူ့လွှတ်တော် အဋ္ဌမပုံမှန်အစည်းအေ၀း ၁၆ ရက်မြောက်နေ့တွင် ရသေ့တောင် မဲဆန္ဒနယ်မှ ပြည်သူ့လွှတ်တော်ကိုယ်စားလှယ် ဒေါ်ခင်စောေ၀၏ တစ်နေ့တခြား များပြားလာပြီး ထိတ်လန့်ဖွယ်ရာအဆင့်သို့ ရောက်ရှိနေသော သက်ငယ်မုဒိမ်းမှု ကျူးလွန်သူများကို ထိရောက်စွာ ဟန့်တားနိုင်ရန် အထူးဥပဒေတစ်ရပ် အမြန်ရေးဆွဲ၍ ယင်းဥပဒေတွင် ပြစ်မှုပြစ်ဒဏ်အပိုင်းကို သေဒဏ်ချမှတ်သည်အထိ ရေးဆွဲပြဋ္ဌာန်းပေးရန် အစိုးရအား တိုက်တွန်းကြောင်းအဆိုကို ဆွေးနွေးခဲ့ပြီး လွှတ်တော်အဆုံးအဖြတ်ယူရာတွင် ရှုံးနိမ့်ခဲ့ခြင်းကြောင့် မှတ်တမ်းအဖြစ်သာ ထားရှိခဲ့သည်။ သက်ငယ်မုဒိမ်းမှုများနှင့် ပတ်သက်လျှင် သေဒဏ်ပေးရေး မပေးရေး အငြင်းပွားမှုများရှိနေပြီး အမျိုးသမီးထုအကြားတွင် ယင်းပြစ်မှုအတွက် သေဒဏ်ပေးခြင်း ကဲ့သို့သော ကြီးလေးသည့်အပြစ်မျိုး ချမှတ်ပေးနိုင်ရန် တောင်းဆိုမှုများ ရှိခဲ့သည်။ ထို့အတွက်ကြောင့် လွှတ်တော်တွင် သက်ငယ်မုဒိမ်းမှုအတွက် သေဒဏ်ချမှတ်နိုင်ရေး အထူးဥပဒေတစ်ရပ် ရေးဆွဲပြဋ္ဌာန်းပေးရန် တိုက်တွန်းကြောင်းအဆို ရှုံးနိမ့်ခဲ့ရသည့်အတွက် ေ၀ဖန်မှုများ ထွက်ပေါ်ခဲ့သည်။ သို့သော်လည်း ကလေးသူငယ်နှင့် မသန်စွမ်းသူ အမျိုးသမီးကို မုဒိမ်းမှုကျူးလွန်ပါက ထောင်ဒဏ်အနည်းဆုံး နှစ် ၂၀ မှ သေဆုံးသည်အထိ ပြစ်ဒဏ်ကျခံရမည့်ပုဒ်မပါ၀င်သော ဥပဒေမူကြမ်းများ ရေးဆွဲနေကြောင်း လူမှု၀န်ထမ်းကယ်ဆယ်ရေးနှင့် ပြန်လည်နေရာချထားရေး၀န်ကြီးဌာန ဒုတိယ၀န်ကြီးက လွှတ်တော်တွင် ပြောကြားထားခဲ့သည်။ စာရင်းဇယားများအရ တစ်နိုင်ငံလုံး၌ ၂၀၁၆ ခုနှစ်အတွင်း မုဒိမ်းမှု ၁၁၀၀ ဖြစ်ပွားခဲ့ရာ သက်ငယ်မုဒိမ်းမှု ၆၇၁ မှု၊ ၂၀၁၇ ခုနှစ်တွင် မုဒိမ်းမှု ၁၄၀၅ မှု ဖြစ်ပွားခဲ့ရာ သက်ငယ်မုဒိမ်းမှု ၈၉၇ မှုနှင့် ၂၀၁၈ ခုနှစ်တွင် မတ်လအထိ မုဒိမ်းမှု ၅၃၃ မှုဖြစ်ပွားခဲ့ရာ သက်ငယ်မုဒိမ်းမှု ၃၆၀ ဖြစ်ပွားခဲ့သည်။ ယင်းအချက်အလက်ကိုကြည့်လျှင် မုဒိမ်းမှုဖြစ်ပွားမှုနှုန်း မြင့်တက်လာသည်ကို တွေ့ရပြီး တရားဥပဒေစိုးမိုးရေးအတွက် ကြီးစွာသော ခြိမ်းခြောက်မှုနှင့် ရင်ဆိုင်နေရသည်မှာ အမှန်ပင်ဖြစ်သည်။ အမျိုးသမီးများအပေါ် လိင်အကြမ်းဖက်မှု Sexual Harassment နှင့် လိင်ပိုင်းဆိုင်ရာ ကျူးလွန်မှုဖြစ်စဉ်များသည် မြန်မာနိုင်ငံတွင်သာမက ကမ္ဘာနှင့်အ၀န်း ရင်ဆိုင်ကြုံတွေ့နေရသော ပြဿနာတစ်ရပ်လည်း ဖြစ်သည်။ အထူးသဖြင့် ဆင်းရဲသောနိုင်ငံများတွင် အမျိုးသမီးများအပေါ် လိင်ပိုင်းဆိုင်ရာ အမြတ်ထုတ်မှု၊ အကြမ်းဖက် စော်ကားမှုဖြစ်စဉ်များနှင့် မုဒိမ်းကျင့်သတ်ဖြတ်သည်အထိ ဆိုးရွားသော မှုခင်းဖြစ်စဉ်များတွင် အာဏာပိုင်များ အနေဖြင့် အမျိုးသမီးများအပေါ် ကြိုတင်၍ အကာအကွယ်ပေးနိုင်မှု လျော့ရဲခြင်းသည် အချက်တစ်ချက်အဖြစ် ရှိနေသည်။ ပြစ်မှုနှင့် ပြစ်ဒဏ်ပိုင်းဆိုင်ရာ မျှတစေရန် သို့မဟုတ် သက်ငယ်မုဒိမ်းကဲ့သို့သော စပ်ဆုပ်ရွံရှာဖွယ်ကောင်းသည့် မှုခင်းဖြစ်စဉ်များအပေါ် ကြီးလေးသည့်ပြစ်ဒဏ်မျိုး ချမှတ်နိုင်ရန် ကြိုးစားအားထုတ်ရခြင်းထက် အမျိုးသမီးများ Victim သားကောင်အဖြစ်သို့ မရောက်စေရန် ကြိုတင်ကာကွယ်ပေးနိုင်မှု အပိုင်းသည် များစွာခက်ခဲပြီး အရေးကြီးသည်ဆိုသည့်အချက်ကို သတိပြုရမည်ဖြစ်သည်။ အမျိုးသမီးတို့၏ အခွင့်အရေးဆိုင်ရာ ကာကွယ်စောင့်ရှောက်မှုပေးသော အဖွဲ့အစည်းများက လိင်ပိုင်းဆိုင်ရာ အမြတ်ထုတ်ခံရမှုများ၊ အနိုင်ကျင့်စော်ကားမှုများအတွက် အာဏာပိုင်များက ဥပဒေဖြင့် ထိရောက်သည့် အကာအကွယ်ပေးမှုများ လုပ်ဆောင်ရန် တောင်းဆိုကြသကဲ့သို့ပင် အမျိုးသမီးထုအကြား ပညာပေး လုပ်ဆောင်မှုများကိုလည်း ကျယ်ကျယ်ပြန့်ပြန့် ပြုလုပ်နေကြခြင်းလည်း ဖြစ်သည်။ မြန်မာနိုင်ငံတွင်လည်း အမျိုးသမီးငယ်များ လိင်ပိုင်းဆိုင်ရာ အကြမ်းဖက်ခံရမှုအပေါ် ကာကွယ်စောင့်ရှောက်နိုင်ရေး အသိပညာပေး ကမ်ပိန်းများစွာ လုပ်ဆောင်နေကြသည်။ သို့ဖြစ်ရာ အမျိုးသမီးများအပေါ် လိင်ပိုင်းဆိုင်ရာ အနိုင်ကျင့်မှု လျော့နည်းကျဆင်းစေရန်နှင့် အမျိုးသမီးငယ်များ လိင်အကြမ်းဖက်မှု၏ သားကောင်များမဖြစ်စေရန် အာဏာပိုင်များအနေဖြင့် အဘက်ဘက်မှ ဆန်းစစ်ကာ ကြိုတင်စီမံကာကွယ်မှု အပိုင်းကို အလေးအနက်ထား လုပ်ဆောင်ပေးသင့်ပါကြောင်း The Daily Eleven သတင်းစာက ရေးသားအပ်ပါသည်။ ဇွန်လ ၂၁ ရက်နေ့ထုတ် The Daily Eleven သတင်းစာ အယ်ဒီတာ့အာဘော်