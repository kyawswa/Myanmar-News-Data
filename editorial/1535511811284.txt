မြစ်ဆုံဆည်စီမံကိန်း ပြန်လည်စတင်ခြင်းက မြန်မာနိုင်ငံအပေါ် ရင်းနှီးမြှုပ်နှံသူများ ၏ယုံကြည်မှုရရှိစေနိုင်သည်ဟု တရုတ်အစိုးရ အာဘော်သတင်းစာ Global Times ၏ ၀က်ဘ်ဆိုက်တွင် ဇွန်၁၄ ရက်က ဖော်ပြခဲ့သည်။ မြန်မာနိုင်ငံတော်သမ္မတ ဦး၀င်းမြင့်သည် ဇွန် ၁၄ ရက်တွင် ထိုင်းနိုင်ငံသို့ ခရီးစဉ်စတင်ခဲ့ပြီး ယင်းတွင် ကျင်းပမည့် ရှစ်ကြိမ်မြောက် ဧရာ၀တီ-ကျောက်ဖယား-မဲခေါင် စီးပွားရေး ပူးပေါင်းဆောင်ရွက်မှုမဟာဗျူဟာဆိုင်ရာ ထိပ်သီးဆွေးနွေးပွဲ (ACMECS) ကို တက်ရောက်မည့်အချိန်၌ Global Times က ယင်းကဲ့သို့ ဖော်ပြခဲ့ခြင်းဖြစ်သည်။ အဆိုပါထိပ်သီးဆွေးနွေးပွဲသည် ကမ္ဘောဒီယား၊ လာအို၊ မြန်မာ၊ ထိုင်းနှင့် ဗီယက်နမ်တို့အကြား ဖွံ့ဖြိုးမှုကွာဟချက် ကျဉ်းမြောင်းအောင် ပြုလုပ်ခြင်းအားဖြင့် ဒေသတွင်းစီးပွားရေး ခိုင်မာမှုကို တိုးမြှင့်ရန်ရည်ရွယ်သည်။၂၀၁၅ ခုနှစ်က ခြောက်ကြိမ်မြောက် ACMECS ထိပ်သီးဆွေးနွေးပွဲကို မြန်မာနိုင်ငံ၌ ကျင်းပခဲ့ရာတွင် ထိုစဉ်က သမ္မတ ဦးသိန်းစိန်က မြန်မာနိုင်ငံ၌ရင်းနှီးမြှုပ်နှံရန် နိုင်ငံခြားကုမ္ပဏီများကို ဖိတ်ခေါ်ခဲ့သည်။ မြန်မာနိုင်ငံအနေဖြင့် ရင်းနှီးမြှုပ်နှံမှုများအတွက် (အထူးသဖြင့် ရေအားလျှပ်စစ်အခြေခံ အဆောက်အအုံကဏ္႑၌) ဆွဲဆောင်မှုရှိသော နေရာတစ်ခုဖြစ်အောင် ပြုလုပ်ရန် လိုလားပါက မူဝါဒအဆက်မပြတ်ရေးနှင့် တစ်သမတ်တည်းဖြစ်ရေးကို ထိန်းသိမ်းမှုအပေါ် ပိုမို အာရုံစိုက်ရမည်ဖြစ်ကြောင်း Global Times သတင်းစာက ဖော်ပြခဲ့သည်။ မြန်မာနိုင်ငံရှိ အုပ်စုအမျိုးမျိုးက ရေရှည်ရပ်ဆိုင်းထားခဲ့သည့် မြစ်ဆုံစီမံကိန်းနှင့် ပတ်သက်၍ အမြင်အမျိုးမျိုး ရှိကြသော်လည်း ယင်းသည် တရုတ်နှင့် မြန်မာနိုင်ငံတို့သဘော တူညီထားခဲ့သည့် စီးပွားရေးဆိုင်ရာ ပူးပေါင်းဆောင်ရွက်မှုတစ်ရပ်ဖြစ်ကြောင်းနှင့် အပြည့်အစုံ အတည်ပြုပြီးသား စီမံကိန်းကို ရပ်ဆိုင်းလိုက်သည့်အခါ မြန်မာနိုင်ငံအနေဖြင့် အစဉ်အလာကို ဆန့်ကျင်သည့်တစ်စုံတစ်ရာကို ပြုလုပ်ခဲ့ခြင်းဖြစ်ကြောင်း Global Times သတင်းစာက စွပ်စွဲဖော်ပြခဲ့သည်။ စီမံကိန်းကို ရေရှည်ရပ်ဆိုင်းလိုက်ခြင်းသည် မြန်မာနိုင်ငံ၏စီးပွားရေး မူဝါဒနှင့်ပတ်သက်၍ မရေရာမှုအပေါ်စိုးရိမ်ရမှုများအကြား ရင်းနှီးမြှုပ်နှံသူများ၏ယုံကြည်မှုကို ကျဆင်းအောင်လုပ်ခဲ့သကဲ့သို့ ရှိသည်ဟုလည်း Global Times က ရေးသားခဲ့သည်။ စီမံကိန်းနှင့်ပတ်သက်၍ ရှုပ်ထွေးသော ပြည်သူတို့၏သဘောထား ရှိနေသောကြောင့် ဦး၀င်းမြင့်၏ခရီးစဉ်မှနေ၍ထူးခြားသော သတင်းကို မျှော်လင့်ခြင်းသည် လက်တွေ့မကျကြောင်းနှင့် တရုတ်နိုင်ငံအနေဖြင့် ရပ်ဆိုင်းထားသည့် စီမံကိန်းကိစ္စအား မြန်မာနိုင်ငံနှင့် ဆက်လက်ဆွေးနွေးကာ အပြန်အလှန်အကျိုးရှိသည့် ပူးပေါင်းဆောင်ရွက်မှုအပေါ် အခြေခံလျက် စီမံကိန်းပြန်လည်စတင်ရန် လက်တွေ့ကျသော နည်းလမ်းတစ်ရပ်ကို ရှာဖွေရန် ကြိုးပမ်းသွားမည်ဖြစ်ကြောင်း တရုတ်အစိုးရအာဘော ်သတင်းစာဖြစ်သည့် Global Times က ဖော်ပြခဲ့သည်။ အမှန်တကယ်တွင် Global Times က ဖော်ပြခဲ့သကဲ့သို့ မြန်မာနိုင်ငံရှိ အုပ်စုအမျိုးမျိုးက ရေရှည်ရပ်ဆိုင်းထားခဲ့သည့် မြစ်ဆုံစီမံကိန်းနှင့်ပတ်သက်၍ အမြင်အမျိုးမျိုး ရှိနေသည်ဆိုခြင်းမှာ မှန်ကန်ခြင်းမရှိပါ။ သန်း ၅၀ ရှိသော မြန်မာပြည်သူများအနက် ပြည်ထောင်စု စိတ်ဓာတ်ရှိသော နိုင်ငံ၏ အချုပ်အခြာအာဏာကို လေးစားသော နိုင်ငံသားတိုင်းသည် မြစ်ဆုံစီမံကိန်းကို လုံး၀ လိုလားမှု မရှိခြင်းသည်သာ မှန်ကန်သည့်အချက်ဖြစ်သည်။ ထို့ပြင် မြစ်ဆုံစီမံကိန်းကိစ္စသည် စီးပွားရေး အကျိုးစီးပွားကိစ္စသက်သက် မဟုတ်ပေ။ မြန်မာပြည်သူပြည်သားများက မြစ်ဆုံသည် မြန်မာနိုင်ငံ၏ အသက်သွေးကြောဖြစ်ပြီး အချုပ်အခြာ အာဏာပိုင်ဆိုင်မှုနှင့် ပြည်ထောင်စုတည်တ့ံခိုင်မြဲမှု၏ သငေ်္ကတဖြစ်သည်ဟုလည်း ယုံကြည်ထားကြသည်။ ထို့ကြောင့် မြစ်ဆုံစီမံကိန်းအား အတင်းအဓမ္မ ပြန်လည်စတင်လာပါက ယင်းကို မြန်မာပြည်သူပြည်သားများအနေဖြင့် ကျူးကျော်မှုဟု မှတ်ယူကြမည် ဖြစ်သည်။ တရုတ်နှင့် မြန်မာနိုင်ငံတို့သည် ခိုင်မြဲသည့် ရေရှည်ဆက်ဆံရေး နှစ်ပေါင်းများစွာရှိခဲ့သည့် မိတ်ဆွေကောင်းများဖြစ်သည်။ ယခုအချိန်သည် မြန်မာနိုင်ငံအနေဖြင့် အခက်အခဲ အကျပ်အတည်းနှင့် ကြုံတွေ့နေရချိန် ဖြစ်သည်။ ယင်းကဲ့သို့သောအချိန်၌ တရုတ်နိုင်ငံအနေဖြင့် မြစ်ဆုံစီမံကိန်း ပြန်လည်စတင်ရန် အကျပ်ကိုင်လာခြင်းကို မိတ်ဆွေကောင်းမပီသမှုဟု ယူဆရဖွယ်ရှိနေသည်။ မိတ်ဆွေကောင်းတို့မည်သည် တစ်ဦး၏ အခက်အခဲကို တစ်ဦးက အပြန်အလှန်ကူညီလျက် လိုက်လျောခြင်း၊ အလျှော့ပေးခြင်းတို့ ပြုလုပ်၍သာ ရေရှည်ဆက်ဆံရေးကိုတည်ဆောက်ကြရသည်။ မြန်မာနိုင်ငံအနေဖြင့် အခက်ကြုံတွေ့ နေရချိန်၌ ယခုကဲ့သို့ အကျပ်ကိုင်သည့်သဘော ဆောင်လာခြင်းက နှစ်ပေါင်းများစွာ တည်တံ့ခိုင်မြဲခဲ့သည့် နှစ်နိုင်ငံဆက်ဆံရေးကို ထိခိုက်စေနိုင်သည်။ တရုတ်စီပွားရေး လုပ်ငန်းများ အားလုံးကိုလည်း မလုံခြုံသောစိတ် ဖြစ်စေပေလိမ့်မည်။ ကျောက်ဖြူရေနက်ဆိပ်ကမ်း စီမံကိန်းအပါအ၀င် တရုတ်နှင့် မြန်မာနိုင်ငံတို့ ပူးပေါင်းဆောင်ရွက်နေကြသည့် အခြားစီမံကိန်းပေါင်းများစွာ ရှိသည်။ ယင်းစီမံကိန်းတို့အနက် များစွာကို အထူးတလည် ကန့်ကွက်ရန် မရှိသော်လည်း မြစ်ဆုံစီမံကိန်းကိစ္စသည် မြန်မာပြည်သူပြည်သားများအနေဖြင့် မဖြစ်မနေ ကန့်ကွက်ရမည့်ကိစ္စဖြစ်သည်။ ထို့ပြင် မြစ်ဆုံစီမံကိန်း ပြန်လည်စတင်ရန် သဘောတူညီမည့် မည်သည့်အစိုးရ၊ မည်သည့်ခေါင်းဆောင်မှုနှင့် မည်သူမဆို ပြည်ထောင်စုနှင့် ပြည်ထောင်စုစိတ်ဓာတ်ကို ဖျက်ဆီးသည့် သမိုင်းတရားခံအဖြစ် နာမည်ဆိုး ကျန်ရစ်ခဲ့မည်ဖြစ်သည်။ ထို့ကြောင့် တရုတ်နိုင်ငံအနေဖြင့် မိတ်ဆွေကောင်းပီသမှုကို ပြသလိုပါက မြစ်ဆုံစီမံကိန်းအား အပြီးတိုင်ဖျက်သိမ်းနိုင်မည့် နည်းလမ်းမျိုးကိုသာ ရှာဖွေရမည်ဖြစ်ပါကြောင်း The Daily Eleven သတင်းစာက ရေးသားအပ်ပါသည်။ (ဇွန်လ ၁၇ ရက်ထုတ် The Daily Eleven သတင်းစာ၏ အယ်ဒီတာ့ အာဘော်)