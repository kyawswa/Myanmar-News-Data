တရုတ်နိုင်ငံတွင် အလုပ်ရမည်ဟု ပြောကာ အသက် (၂၀)အရွယ် မိန်းကလေး ကို တရုတ်အမျိုးသားထံ ရောင်း စားခဲ့သူများအနက် ဖမ်းမိသည့် တရားခံနှစ်ဦးအား အလုပ်ကြမ်း နှင့် ထောင်ဒဏ် နှစ် ၂၀ စီ ချမှတ်ခဲ့သည်။ ရုံးတော်သို့ တင်သွင်းထား သည့် သက်သေများကို စစ်ဆေး ကာ ပြစ်မှုကျူးလွန်ကြောင်း ထင် ရှားသဖြင့် လူကုန်ကူးမှု တားဆီး ကာကွယ်ရေးဥပဒေပုဒ်မ ၂၈ (က)အရ ရန်ကုန်အရှေ့ပိုင်းခရိုင် တရားရုံးက ဇွန်လ ၂၇ ရက်တွင် အမိန့်ချမှတ်ခဲ့သည်။ အဆိုပါ လူကုန်ကူးမှုတွင် ပြစ်မှုကျူးလွန်ရာ၌ ပါဝင်သူငါးဦး ရှိပြီး ရဲတပ်ဖွဲ့က ဖမ်းဆီးနိုင်ခဲ့သည့် အသက်(၃၂)နှစ်အရွယ် ရန်နိုင်နှင့် (၄၂) နှစ် အရွယ်ဒေါ်ခင်စန်းအေးတို့နှစ်ဦးအား တရားရုံးကအမိန့်ချမှတ်ပြီး သုံးဦးကို တရားခံပြေးအဖြစ် ကြေညာခဲ့သည်။ ဒေါပုံမြို့နယ်တွင် နေထိုင် သည့် အသက် (၂၀)အရွယ် မိန်းကလေးကို တရုတ်နိုင်ငံရှိ စတီးစက်ရုံ၌ အလုပ်ရမည်ဆို ကာ ဒေါ်ခင်စန်းအေး၊ ရန်နိုင်နှင့် အခြားသုံးဦးက တရုတ်နိုင်ငံသို့အဆင့်ဆင့်ခေါ်ဆောင်ခဲ့ကြောင်း ရဲ မှတ်တမ်းတွင် ဖော်ပြထားသည်။ ထို့နောက် ရွှေလီမြို့မှတစ် ဆင့် ယူနန်ပြည်နယ်ရှိ တရုတ် အမျိုးသားတစ်ဦးထံတွင် လက် ထပ်ထိမ်းမြားရန် ယွမ်ငွေ ၁၃၀,၀၀၀ ဖြင့် ရောင်းစားပြီး ၎င်းသည် ၂၀၁၇ ဧပြီ ၂၇ ရက်က မြန်မာနိုင်ငံသို့ ပြန်လည်ရောက်ရှိလာကြောင်း ရဲမှတ်တမ်း၌ ဖော်ပြထားသည်။