စာသင်ကျောင်းမျက် နှာကြက်ထပ်ခိုးပေါ်သို့ ခိုတက် ဖမ်းသော တတိယတန်းကျောင်း သားတစ်ဦး ပြုတ်ကျသေဆုံးမှု ကျောက်ကြီးမြို့တွင် ဖြစ်ပွားခဲ့ ကြောင်း ပဲခူးတိုင်းရဲတပ်ဖွဲ့မှူးရုံး မှ အကြီးတန်းရဲအရာရှိတစ်ဦးက ပြောသည်။ ကျောက်ကြီးမြို့ မေတ္တာ ရပ်ကွက်ရှိ အလယ်တန်းကျောင်း ခွဲတွင် တတိယတန်းတက်နေ သော အသက် (၁၀) နှစ်အရွယ် ကျောင်းသားသည် ဇွန်လ ၁၃ ရက်ညနေ ၅ နာရီခွဲ၌ အတန်းဖော်သူငယ်ချင်း နှစ်ဦးနှင့်အတူ မျက်နှာကြက်ပေါ်သို့ ခိုတက်ဖမ်းကြောင်း ၎င်းက ဆက်လက်ရှင်းပြသည်။ ‘‘ကျောင်းမှာက အစောင့်မရှိ ဘူးထင်တယ်။ ဖြစ်တာက ကျောင်းဆင်းပြီးတော့မှ ဖြစ်တာ။ ကျောင်း က ၃ နာရီခွဲဲကတည်းက ဆင်းတာလေ။ အိမ်ပြန်ပြီးမှ တစ်ခေါက်ပြန်လာတာလား။ ကျောင်းဆင်းကတည်းက ကျန်ခဲ့တာလားဆိုတာတော့ သေသေချာချာမသိဘူး’’ဟု ကျောက်ကြီးမြို့မရဲစခန်းမှ ရဲအရာရှိတစ်ဦးက ဆိုသည်။ ကျောင်းသား သုံးဦးသည် နှစ်ထပ်ကျောင်းဆောင်မျက်နှာ ကြက်ပေါ်သို့ စာရေးစားပွဲခုံ ငါး လုံးဆင့်ကာ တက်ခဲ့ပြီး သေဆုံးသူကျောင်းသားသည် မျက်နှာကြက်ကျောက်ပြားကျွံကျပြီး ၂၄ ပေအမြင့်မှ ပြုတ်ကျခဲ့သည်။ မျက်နှာကြက်ပြုတ်ကျသဖြင့် တတိယတန်းကျောင်းသား ၏ ဦးခေါင်းတွင်ဒဏ်ရာရရှိကာ အခင်းဖြစ်နေရာ၌ သေဆုံးခဲ့သဖြင့် အလောင်းကို ကျောက်ကြီးပြည်သူ့ဆေးရုံသို့ ပို့ဆောင်ခဲ့ကြောင်း ပဲခူးတိုင်းရဲတပ်ဖွဲ့မှူးရုံး မှ အကြီးတန်းရဲအရာရှိတစ်ဦးက ပြောသည်။ အဆိုပါသေဆုံးမှုနှင့် ပတ် သက်ပြီး ကျောက်ကြီးမြို့မရဲစခန်း က သေမှုသေခင်းဖြင့် အမှုဖွင့်စစ် ဆေးနေသည်။