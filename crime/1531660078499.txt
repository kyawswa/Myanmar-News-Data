မင်္ဂလာဒုံမြို့နယ် ထောက်ကြန့်ရှိ ဆိုက်ကယ်ကယ်ရီမောင်းနှင်သူအမျိုးသားကို သတ်ကာ ဆိုင်ကယ်လုယူမှုဖြင့် ဖမ်းဆီးခံရသည့် အမျိုးသားသုံးဦးကို စစ်ဆေးရာမှ လုယက်မှုနှင့် ခိုးမှု ၁၆ မှုထပ်မံပေါ်ပေါက်ခဲ့ကြောင်း ရန်ကုန်တိုင်းရဲတပ်ဖွဲ့က သတင်းထုတ်ပြန်သည်။ ကယ်ရီမောင်းသမားအသတ်ခံရမှုဖြင့် ရဲတပ်ဖွဲ့က ဖမ်းဆီးစစ်ဆေးနေသည့် ဖိုးလပြည့်၊ ရဲနိုင်လင်းနှင့် နိုင်လင်းထွန်းတို့ သုံးဦးကို ဖမ်းဆီးပြီး ၁၀ ရက်အကြာ ဇွန်လ ၂၂ ရက်တွင် ယခုကဲ့သို့ ထုတ်ပြန်ခြင်းဖြစ်သည်။ ၎င်းတို့ သုံးဦးသည် လွန်ခဲ့သည့် သုံးလခန့်က လုယက်မှုဖြင့် ပြစ် ဒဏ်ကျခံရကာ ထောင်မှပြန်လွတ်လာပြီးနောက် မင်္ဂလာဒုံ၊ မှော်ဘီ၊ လှည်းကူးနှင့် မြောက်ဥက္ကလာပမြို့နယ်တွင် လုယက်မှုနှင့် ခိုးမှုများကျူးလွန်ခဲ့ကြောင်း တိုင်းရဲတပ်ဖွဲ့က ထုတ်ပြန်ထားသည်။ အဆိုပါမြို့နယ် လေးခုမှ ဖုန်းလုယက်မှု ကိုးမှုကျူးလွန်ခဲ့ပြီး ဆိုင်ကယ် ခြောက်စီးကိုလည်း လုယက်ခိုးယူခဲ့သည်။ အဆိုပါအမှုများကျူးလွန်ရာ၌ ၎င်းတို့နှင့်အတူပါ၀င်သည့် အမျိုးသား ခြောက်ဦးကိုလည်း သက်ဆိုင်ရာရဲစခန်းများတွင် အမှုဖွင့်ပြီး လိုက်လံဖမ်းဆီးနေသည်။ ပြီးခဲ့သည့် ဇွန်လ ၁၁ ရက် ညနေက ရွှေနံ့သာရပ်ကွက် နှင်းဆီးလမ်းမပေါ်တွင် ဒဏ်ရာ များဖြင့် သေဆုံးနေသည့် အမျိုး သားအလောင်းတစ်လောင်းတွေ့ ရှိသဖြင့် ပြစ်မှုကျူးလွန်သူကို လိုက်လံဖမ်းဆီးရာ လူသတ်ရာ ၌ အသုံးပြုသည်ဟု ယူဆရသည့် လက်နက်ကို အခင်းဖြစ်နေရာအနီးတွေ့ရှိရာမှ ခြေရာခံမိကာ ဇွန်လ ၁၂ ရက်၌ အမျိုးသားသုံးဦးကို ဖမ်းမိခဲ့ခြင်းဖြစ်သည်။