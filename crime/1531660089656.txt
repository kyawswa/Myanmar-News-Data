ရန်ကုန်မြစ်အတွင်း သမ္ဗန်တစ်စီး နစ်မြုပ်ခဲ့မှုတွင် ပျောက်ဆုံးနေသည့် လူလေးဦး အနက် အမျိုးသမီးတစ်ဦး၏ အလောင်းကို သန်လျက်စွန်းအနီး ၌ ယမန်နေ့က ပြန်လည် တွေ့ရှိခဲ့ကြောင်း ဆိပ်ကမ်းမြို့မ ရဲစခန်းမှ ရဲအရာရှိတစ်ဦးက ပြောသည်။ အမျိုးသမီးအလောင်းကို ဇွန်လ ၁၆ ရက် နံနက် ၉ နာရီခန့်က ဗိုလ်တထောင်ဓနိတောမြစ်စပ် တွင် ပြန်လည်တွေ့ရှိခဲ့ပြီး ကျန် အမျိုးသားတစ်ဦးနှင့် အမျိုးသမီး နှစ်ဦးကို ဆက်လက်ရှာဖွေနေသည်။ ပျောက်ဆုံးနေသူသုံးဦးမှာ ကမာကသွယ်ရပ်ကွက်နေ အသက် (၃၀)အရွယ် ဦးရာဂျားနှင့်ဇနီးမဒါးနီ၊ ဗညားဒလရပ်ကွက်နေ (၂၆)နှစ်အရွယ် မဥမ္မာလွင်တို့ဖြစ်သည်။ ဇွန်လ ၁၃ ရက် ည ၈ နာရီ ခွဲခန့်က မော်တင်စဥ့်အိုးတန်း သမ္ဗန်ဆိပ်မှ ဒလဘက်ခြမ်း ကမာ ကသွယ်သမ္ဗန်ဆိပ်သို့ ထွက်ခွာ လာသည့် သမ္ဗန်တစ်စီးသည်စက်ပျက်ပြီး ရေစီးဖြင့်မျောပါကာဆိပ်ခံတံတားအမှတ် (၂) နှင့် (၃)ကြားတွင် နစ်မြုပ်ခဲ့သည်။ နစ်မြုပ်ခဲ့သည့် သမ္ဗန်ပေါ် တွင် မောင်းနှင်သူအပါအဝင် ခရီး သည် ၁၃ ဦးလိုက်ပါပြီး ကိုးဦးကို ကယ်တင်နိုင်ခဲ့ကာ အမျိုးသား တစ်ဦး၊ အမျိုးသမီးသုံးဦး ပျောက် ဆုံးခဲ့သည်။ ရန်ကုန်ဘက်မှ ဒလ ဘက်သို့ပြေးဆွဲသော သမ္ဗန်ဆိပ် ၁၀ ခု ခန့်ရှိပြီး တစ်ရက်လျှင် ခရီးသည် ၅၀,၀၀၀ ကျော် နေ့စဉ်ပို့ဆောင်ပေးနေကာ သမ္ဗန်တစ်စီး၏ တစ်ရက်တာပြေးဆွဲမှု ခေါက် ရေသည် ပျမ်းမျှ ၃၀ ခန့်ရှိကြောင်း ကမာကသွယ်ဆိပ်မှ တာ၀န်ရှိသူ က ပြောသည်။ သမ္ဗန် နစ်မြုပ်မှုနှင့်ပတ် သက်၍ မောင်းနှင်သူကို ဆိပ် ကမ်းမြို့မရဲစခန်းက ပုဒ်မနှစ်ခု ဖြင့် အမှုဖွင့်အရေးယူထားသည်။