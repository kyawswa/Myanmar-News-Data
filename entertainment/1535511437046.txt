ဂရမ်မီဆုများ၏ ထိပ်တန်း ဆုအမျိုးအစားများတွင် ဆန်ခါတင်လူစာရင်းကို ငါးဦးမှ ရှစ်ဦးသို့ တိုးမြှင့်လိုက်ကြောင်း သိရသည်။ ယခုကဲ့သို့ ဆန်ခါတင် လူဦးရေကို တိုးမြှင့်လိုက်သည့်အတွက် ထိုဆုအမျိုးအစားများ၌ ပါ၀င် ရွေးချယ်ခံရသူ ဦးရေအများအပြားကို သက်ရောက်စေမည်ဖြစ်သည်ဟု The Recording Academy က ယင်း၏အဖွဲ့၀င်များသို့ ဇွန် ၂၆ ရက်က ပေးပို့ခဲ့သည့် စာတစ်စောင်တွင် ဖော်ပြခဲ့သည်။ ထို့ပြင် ယခုနှစ်၏ အကောင်းဆုံးတေးသံသွင်းဆုများ ရွေးချယ်ရာတွင်လည်း မဲပေးသူများအတွက် ပို၍ပြောင်းလွယ် ပြင်လွယ် ရှိစေနိုင်မည်ဟု ထိုစာတွင် ရေးသားဖော်ပြခဲ့သည်။ ဆန်ခါတင်ဦးရေတိုးချဲ့မှုတွင် တစ်နှစ်တာအတွင်း အကောင်းဆုံးတေးအယ်ဘမ်ဆု၊ တစ်နှစ်တာအတွင်း အကောင်းဆုံးသီချင်းဆု၊ တစ်နှစ်တာအတွင်း အကောင်းဆုံးတေးသံသွင်းဆု၊ အကောင်းဆုံးအနုပညာရှင်ဆုများ အကျုံး၀င်မည်ဖြစ်သည်။ ယခုနှစ်ဆုပေးပွဲတွင် အမျိုးသမီးဆန်ခါတင်ဦးရေမှာ နည်းပါးခဲ့သဖြင့် ဂရမ်မီသည် ေ၀ဖန်မှုများနှင့်ရင်ဆိုင်နေရပြီး လအနည်းငယ်အကြာတွင် ယခုကဲ့သို့ ပြောင်းလဲမှုများဖြစ်ပေါ်လာခြင်းဖြစ်သည်။ နောက်ထပ်ပြောင်းလဲမှုတစ်ခုမှာ The Recording Academy ၏ စီအီးအိုနှင့်ဥက္ကဋ္ဌ ဖြစ်သူ နေးလ်ပေါ့နောင်းသည် လာမည့်နှစ်တွင် ရာထူးမှဆင်းတော့မည်ဖြစ်သည်။ ၂၀၀၂ ခုနှစ်ကတည်းက အကယ်ဒမီကိုဦးဆောင်ခဲ့သည့် ပေါ့နောင်းအား အမျိုးသမီးဆုရှင် နည်းပါးရသည့်အကြောင်းရင်းနှင့် ပတ်သက်၍ ၎င်းအား မေးမြန်းရာတွင် အမျိုးသမီးများသည် တိုးတက်မှု ရှိသင့်သည်ဟု ပြောခဲ့သောကြောင့် ေ၀ဖန်ခံခဲ့ရသည်။ ၂၀၁၉ ခုနှစ် ဂရမ်မီဆုများအတွက် မဲပေးမှုများသည် ဆောင်းဦးတွင်စကာ ၂၀၁၇ အောက်တိုဘာ ၁ မှ ၂၀၁၈ စက်တင်ဘာ၃၀ အတွင်း ထွက်ခဲ့သည့်သီချင်းများ၊ အယ်လ်ဘမ်များအတွက် အကျုံး၀င်မည်ဖြစ်သည်။