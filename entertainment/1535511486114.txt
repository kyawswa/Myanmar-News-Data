ဂီတလောကတွင် ထင်ရှားသည့် အဆိုတော်ဇနီးမောင်နှံဖြစ်သော ဘီယွန်းစေးနှင့် ဂျေဇီးတို့က On The Run II ကမ္ဘာလှည့်ဖျော်ဖြေ ပွဲခရီးစဉ်အဖြစ် ဇွန် ၉ ရက်တွင် စကော့တလန်၌ ဖျော်ဖြေခဲ့ကြသည်။ ဘီယွန်းစေး၏ ဆဋ္ဌမမြောက် အယ်လ်ဘမ် Lemonade နှင့် ဂျေဇီး၏ ၁၃ ခုမြောက်အယ်လ်ဘမ် 4:44 တို့ဖြန့်ချိခဲ့ပြီးနောက် On The Run II ကမ္ဘာလှည့်ဖျော်ဖြေပွဲကို စီစဉ်ခဲ့ခြင်းဖြစ်သည်။ ယင်းဖျော်ဖြေပွဲ ခရီးစဉ်ကို ဇွန် ၆ ရက်တွင် ေ၀လ ပြည်နယ်၌ စတင်ခဲ့ပြီး အောက်တိုဘာ ၆ ရက်တွင် အမေရိကန် ပြည်ထောင်စု၊ ဆီအက်တယ်မြို့၌ အဆုံးသတ်မည် ဖြစ်သည်။ ယင်းခရီးစဉ်သည်ဘီယွန်းစေး နှင့်ဂျေဇီး ဇနီးမောင်နှံ အတွက် On The Run ကမ္ဘာလှည့်ဖျော်ဖြေပွဲခရီးစဉ်ပြုလုပ်ခဲ့ပြီး လေးနှစ်အကြာတွင် ပထမဆုံးအကြိမ်ပြုလုပ်သည့် ပူးတွဲ ဖျော်ဖြေပွဲခရီးစဉ်ဖြစ်သည်။ ယင်းခရီးစဉ်သည် On The Run II ခရီးစဉ်ထက် ၀င်ငွေ နှစ်ဆကျော် ရရှိနိုင်ပြီး ဒေါ်လာ သန်း ၂၀၀ ကျော်ရရှိနိုင်သည် Billboard မဂ္ဂဇင်းက ခန့်မှန်းခဲ့သည်။ ၂၀၁၄ ခုနှစ်က ပြုလုပ်ခဲ့သည့် On The Run ခရီးစဉ်သည် ၀င်ငွေ ဒေါ်လာ ၉၅ သန်းမျှသာ ရရှိခဲ့သည်ဟု Billboard Boxscoreက ထုတ်ပြန်ခဲ့သည်။ အသက် ၃၆ နှစ်အရွယ်ရှိ ဘီယွန်းစေးသည် ၂၀၁၆ ခုနှစ်က ဖြန့်ချိခဲ့သည့် Lemonade အယ်လ်ဘမ် အတွက်ပြုလုပ်ခဲ့သည့် The Formation ကမ္ဘာလှည့် ဖျော်ဖြေပွဲ ခရီးစဉ်မှ စုစုပေါင်းလက်မှတ်ရောင်းချမှု ၀င်ငွေ ဒေါ်လာ ၂၅၆ သန်း ရရှိခဲ့ သည်ဟု Billboard Boxscore တွင် ဖော်ပြခဲ့သည်။ The Formation သည် ၂၀၁၆ ခုနှစ် ၀င်ငွေ အများဆုံးရ ကမ္ဘာလှည့်ဖျော်ဖြေ ပွဲခရီးစဉ်များတွင် ပါ၀င်ခဲ့သည်။ အလားတူ ရက်ပ်အဆိုတော် ဂျေဇီးသည်လည်း 4:44 အယ်လ်ဘမ်အတွက် မြောက်အမေရိကတွင် ဖျော်ဖြေပွဲ ၃၂ ပွဲပြုလုပ်ခဲ့ရာတွင် ၀င်ငွေ ဒေါ်လာ ၄၈ ဒသမ ၇ သန်း ရရှိခဲ့သည်။ ဘီယွန်းစေးနှင့်ဂျေဇီး ဇနီး မောင်နှံ၏ စုစုပေါင်း ကြွယ်၀မှုသည် ဒေါ်လာ ၁ ဒသမ ၁၆ ဘီလျံရှိလာခဲ့သည်ဟု Forbes မဂ္ဂဇင်းက ထုတ်ပြန်ခဲ့သည်။အနုပညာအေဂျင်စီ Roc Nation ၏ ထူထောင်သူဖြစ်သော ဂျေဇီး (အမည်ရင်း Shawn Carter) သည် စီးပွားရေးလုပ်ငန်းရှင်တစ်ဦးအဖြစ်လည်း အောင်မြင်ခဲ့သည်။အသက် ၄၈ နှစ်အရွယ် ှိ ဂျေဇီး၏ တစ်ဦးတည်း၀င်ငွေသည် ဒေါ်လာ သန်း ၈၁၀ ကျော်ရှိသည်ဟု Forbes မဂ္ဂဇင်းက ထုတ်ပြန်ခဲ့သည်။