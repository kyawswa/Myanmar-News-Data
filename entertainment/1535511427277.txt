၀င်ငွေအလွန်ကောင်းသည့် ရုပ်ရှင်နှစ်ကားဖြစ်သော Jurassic World ; Fallen Kingdom နှင့် Incredibles 2 တို့သည် ပြီးခဲ့သည့်သီတင်းပတ်ကလည်း မြောက်အမေရိက၏ ၀င်ငွေအကောင်းဆုံးရုပ်ရှင်စာရင်း၏ ထိပ်ဆုံးနှစ်နေရာတွင် ထပ်မံရပ်တည်ခဲ့ကြသည်။ အသစ်ထွက်ရှိသည့် ဇာတ်ကားသစ်နှစ်ကားမှာမူ အဆင့်သုံးနှင့် လေးတို့၌ အသီးသီး ရှိခဲ့ကြသည်။ ယူနီဗာဆယ်မှ ထုတ်လုပ်သော ဒိုင်နိုဆော ရုပ်ရှင်သည် ပြီးခဲ့သည့် သီတင်းပတ်က ၀င်ငွေဒေါ်လာ သန်း ၆၀ ရရှိခဲ့သည်ဟု သိရသည်။ Jurassic World ; Fallen Kingdom သည် ဒေသတွင်း၌ ပြသရာတွင် ၀င်ငွေ ဒေါ်လာ ၂၆၄ ဒသမ ၈ သန်းရရှိထားပြီး နိုင်ငံတကာ၌ ပြသရာတွင် ဒေါ်လာ ၉၃၂ ဒသမ ၄ သန်းအထိ ရရှိထားပြီဖြစ်သည်။ ဒစ္စနေ၏ Pixar စတူဒီယိုမှထုတ်လုပ်သော စူပါဟီးရိုးမိသားစု အန်နီမေးရှင်းရုပ်ရှင် Incredibles 2 မှာမူ ၀င်ငွေဒေါ်လာ ၄၅ ဒသမ ၅ သန်းရရှိခဲ့သည်။ ဒေသတွင်း၌ ပြသရာတွင် စုစုပေါင်း ၀င်ငွေဒေါ်လာ ၄၃၉ ဒသမ ၇ သန်းအထိရထားပြီဖြစ်သော Incredibles 2 သည် Finding Dory ပြီးလျှင် မြောက်အမေရိကသမိုင်းတွင် ဒုတိယမြောက်၀င်ငွေအများဆုံး အန်နီမေးရှင်းရုပ်ရှင်ဖြစ်တော့မည် ဖြစ်သည်။ ထိုနှစ်ကား၏ ကူညီမှုကြောင့် ယခုနှစ် ဇွန်လ၏ရုပ်ရှင်၀င်ငွေများသည် ယမန်နှစ် ဇွန်လ၀င်ငွေထက် ၁၅ ရာခိုင်နှုန်း ပိုမိုမြင့်တက်ခဲ့သည်။ ၀င်ငွေအများဆုံးစာရင်း၏ တတိယနေရာတွင် ရှိနေသည်မှာ ဆိုနီမှထုတ်လုပ်သော ရုပ်ရှင်သစ် Sicario း Day of the Saldado ဖြစ်ပြီး ၀င်ငွေဒေါ်လာ ၁၉ သန်းရရှိ ထားသည်။ အောင်မြင်မှုရရှိခဲ့သော Sicario ရုပ်ရှင်၏ နောက်ဆက်တွဲဇာတ်လမ်းဖြစ်သော ယခု Day of the Saldado တွင် Benicio Del Toro ပြန်လည်ပါ၀င်သရုပ်ဆောင်ထားပြီး Josh Brolin လည်း ပါ၀င်သည်။ သည်းထိတ်ရင်ဖိုအက်ရှင်ဇာတ်လမ်း Sicario 2 ၏ ဇာတ်ကြောင်းမှာ မက္ကဆီကို နယ်စပ်တစ်လျှောက်တွင် အကြမ်းဖက်သမားများကို မှောင်ခိုပို့ပေးနေသော မူးယစ်ဆေးဝါးဂိုဏ်းများကို တိုက်ခိုက်နှိမ်နင်းရန်အတွက် စီအိုင်အေ အေးဂျင့်တစ်ဦးနှင့် လူဆိုးတစ်ဦးတို့ ပူးပေါင်းကြသည့်အကြောင်း ဖြစ်သည်။ နံပါတ်လေးနေရာတွင်ရှိနေသည်မှာ ရုပ်ရှင်သစ် Uncle Drew ဖြစ်ပြီး ၀င်ငွေဒေါ်လာ ၁၅ ဒသမ ၅ သန်း ရရှိထားသည်။ ဇာတ်ကြောင်းမှာ ကံကောင်းလေ့မရှိသော ဘတ်စကတ်ဘောအသင်းတစ်သင်း၏ မန်နေဂျာ Uncle Drew သည် ဘရွတ်ကလင်းမှ ဆုကြေးများသည့် ပြိုင်ပွဲကြီးတစ်ခုကို ၀င်ပြိုင်ရန် အဖွဲ့သားဟောင်းများကို လိုက်လံစုဆောင်းသည့် အကြောင်းဖြစ်သည်။ Sicario နှင့် Uncle Drew ရုပ်ရှင်နှစ်ကားစလုံးသည် အများက ခန့်မှန်းထားသည့် ၀င်ငွေများထက်များစွာ ပိုမိုရရှိခဲ့ခြင်း ဖြစ်သည်။ နံပါတ်ငါးနေရာတွင် ရှိနေသည်မှာ Ocean’s 8 ဖြစ်ပြီး ပြသနေသည့် စတုတၳမြောက်သီတင်းပတ်တွင် ၀င်ငွေဒေါ်လာ ၈ သန်း ရရှိခဲ့သည်။