ရုပ်ရှင်ဖံွ့ဖြိုးတိုးတက်ရေးစင်တာအား ဖွင့်လှစ်ခဲ့ပြီး ရုပ်ရှင်မူပိုင်ခွင့်ဆိုင်ရာ အလုပ်ရုံဆွေးနွေးပွဲကို ဇူလိုင် ၂၁ ရက်နေ့နံနက်ပိုင်းတွင် ရန်ကုန်မြို့ ရွှေတောင်ကြားလမ်းရှိ ရုပ်ရှင်မြှင့်တင်ရေး ဦးစီးဌာနတွင် ပြုလုပ်ခဲ့သည်။ ရုပ်ရှင်ဖံွ့ဖြိုးတိုးတက်ရေးစင်တာတွင် ရုပ်ရှင်လောက ဖံွ့ဖြိုးတိုးတက်ရေးနှင့်ပတ်သက်သည့် သင်တန်းများ၊ ဆွေးနွေးပွဲများ လုပ်ဆောင်သွားမည်ဖြစ်ကာ ရုပ်ရှင်လောကသားများနှင့်ပူးပေါင်း လုပ်ဆောင်သွားရန် လိုအပ်မည်ဖြစ်ကြောင်း သိရသည်။ ရုပ်ရှင်မူပိုင်ခွင့်ဆိုင်ရာ အလုပ်ရုံဆွေးနွေးပွဲတွင် နည်းပညာတိုးတက်လာသည့်အလျောက် မိမိတို့ဖန်တီးထားသည့် ရုပ်ရှင်ဇာတ် ကားများ၏ မူပိုင်ခွင့်များအား စနစ်တကျ ထိန်းသိမ်းကာကွယ်နိုင်ရန်နည်းလမ်းများ၊ မူပိုင်ခွင့် ဆုံးရှုံးနိုင်မည့် အခြေအနေများနှင့် ကြုံတွေ့လာပါက ရင်ဆိုင်ဖြေရှင်းနိုင်မည့်နည်းလမ်းများကို ဆွေးနွေးခဲ့ကာ အကယ်ဒမီ ဒေါ်ဆွေဇင်ထိုက်၊ ဒါရိုက်တာမောင်ဥက္ကာ၊ ဥပဒေကျွမ်းကျင် သူပညာရှင်နှင့် အခြားသော တာ၀န်ရှိသူများက ပါ၀င်ဆွေးနွေးခဲ့ကြသည်။ လတ်တလော တွင် အွန်လိုင်း၌ ဖြစ်ပွားခဲ့သည့် ဥပါယ်တံမျဉ် ရုပ်ရှင်ဇာတ်ကား တရားမ၀င်ပျံ့နှံ့ခဲ့မှုနှင့် ပတ်သက်၍လည်း ထုတ်လုပ်သူနှင့်ဒါရိုက်တာ ခရစ္စတီးနားခီက စတင်ဖြန့်ခဲ့သူအား အမှုဖွင့်ထားကာ ဥပဒေအရဆက်လက်အရေးယူနိုင်ရန် ဆောင်ရွက်ခဲ့သည်။ ယင်းကဲ့သို့ ကိစ္စရပ်မျိုး ထပ်မံဖြစ်ပေါ်လာစေခြင်း မရှိရန်အတွက် မိမိတို့ဖန်တီးထားသည့် ရုပ်ရှင်အနုပညာများအား စနစ်တကျကာကွယ်ထိန်းသိမ်းနိုင်မည့် နည်းလမ်းများ၊ ဖန်တီးသူများကိုယ်တိုင်လည်း သတိပြုဆင်ခြင်ရမည့် မူပိုင်ခွင့်အချက်အလက်များအား ထည့်သွင်းဆွေးနွေးခဲ့ခြင်း ဖြစ်သည်။ ရုပ်ရှင်ဖံွ့ဖြိုးရေးစင်တာတွင် သင်တန်းများ၊ workshop များပြုလုပ်ရာ၌ ပြင်ပပုဂ္ဂလိက ရုပ်ရှင်သင်တန်းကျောင်းများ၊ ရုပ်ရှင်ပွဲတော် ကျင်းပလျက်ရှိသည့် အဖွဲ့အစည်းများနှင့် ပူးပေါင်း၍လည်း ပြုလုပ်သွားမည်ဖြစ်ကြောင်း သိရသည်။