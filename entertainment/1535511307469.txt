ဘရက်ပစ်နှင့် ဂျိုလီ ကလေးများအတွက် ထောက်ပံ့ပေးရန် ပျက်ကွက်ခဲ့သည် ဆိုသောစွပ်စွဲချက်များကို ဘရက်ပစ်က သြဂုတ် ၈ ရက်တွင် ပြန်လည် ချေပခဲ့ပြီး ၎င်းတို့၏ ကာလရှည်ကြာပြီဖြစ်သော ကွာရှင်းရန် ကြိုးပမ်းမှုတွင် အင်ဂျလီနာ ဂျိုလီက မီဒီယာကို ကြိုးကိုင်ရန် ကြိုးစားနေသည်ဟု စွပ်စွဲခဲ့သည်။ ၂၀၁၆ ခုနှစ်တွင် ဘရက်ပစ်နှင့် ဂျိုလီတို့ ခွဲနေခဲ့ပြီးနောက် ဘရက်ပစ်က ဂျိုလီနှင့် ကလေးများအတွက် ဒေါ်လာ ၁ ဒသမ၃ သန်းပေးခဲ့သည်ဟု ၎င်း၏ရှေ့နေများက ပြောကြားခဲ့သည်။ ပစ်သည် ဂျိုလီ အိမ်အသစ်၀ယ်ရန် ကူညီသည့်အနေဖြင့် ဒေါ်လာရှစ်သန်း ချေးခဲ့သည်ဟုလည်း လော့စ်အိန် ဂျလိစ်တရားရုံးချုပ်တွင် ဖွင့်ထားသည့်အမှုတွဲ စာရွက်စာတမ်းများတွင် ဖော်ပြခဲ့သည်။ အသက် ၅၄ နှစ်အရွယ်ရှိ ဘရက် ပစ်သည် အိမ်အသစ်အတွက် ချေးငွေနှင့် ပတ်သက်ပြီး ဂျိုလီအား အတိုးတောင်းခံခဲ့ကြောင်း၊ ကလေးများအတွက် လုံလောက်သည့် အထောက်အပံ့ မပေးခဲ့ကြောင်း၊ ဂျိုလီသည် ကလေးများအတွက် ကုန်ကျစရိတ်အများစုကို တစ်ဦးတည်းတာ၀န်ယူခဲ့ရကြောင်း ၎င်း၏ ရှေ့နေများက ပြန်လည်တု့ံပြန်ခဲ့သည်။ ဂျိုလီ၏ စွပ်စွဲချက်များသည် မီဒီယာကြိုးကိုင်ခြယ်လှယ်ရန် အပေါ်ယံကြိုးပမ်းမှုတစ်ခုဖြစ်သည်ဟု ဘရက်ပစ်၏ ရှေ့နေများ က ပြောကြားခဲ့သည်။ Brangelina ဟု ပရိသတ်များက ခေါ်ဆို ကြသည့် ဘရက်ပစ်နှင့် ဂျိုလီသည် ဆယ်စုနှစ်တစ်ခုနီးပါးတွဲခဲ့ကြပြီး ၂၀၁၄ ခုနှစ်တွင် လက်ထပ်ခဲ့ကြသည်။ ဂျိုလီက ၂၀၁၆ ခုနှစ်တွင် ဘရက်ပစ်ထံမှ ကွာရှင်းခွင့်တောင်းဆိုခဲ့ပြီးနောက် ၎င်းတို့၏ ကလေးခြောက်ဦးကို တစ်ဦးတည်းစောင့်ရှောက်ခွင့် တောင်းဆိုခဲ့သည်။ အသက် ၄၃ နှစ်အရွယ်ရှိ ဂျိုလီက ကွာရှင်းမှုကို မြန်မြန်ဆန်ဆန်အဆုံးသတ်လိုသည်ဟု သြဂုတ် ၇ ရက်တွင် ပြောကြားခဲ့သည်။