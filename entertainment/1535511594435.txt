အောင်မြင်သည့် တေးသီချင်းများစွာကို ရေးစပ်ခဲ့သည့် တေးရေးဆရာတစ်ဦးဖြစ်သည့် တေးရေး သော်ဒီေ၀၏ တေးသီချင်းများဖြင့် ဖျော်ဖြေခဲ့သည့် သတ္တုသံပါသော သီချင်းများဖျော်ဖြေပွဲကို ရန်ကုန်မြို့၊ မြို့မကျောင်းလမ်းရှိ အမျိုးသားကဇာတ်ရုံ၌ မေ ၅ ရက် ညပိုင်းက ပြုလုပ်ခဲ့ပြီး တေးသံရှင်လေးဖြူ အပါအ၀င် နာမည်ကျော်တေးသံရှင်များက တေးရေးသော်ဒီေ၀ကို ဂုဏ်ပြုသည့်အနေဖြင့် ဖျော်ဖြေပွဲတွင် ပါ၀င်ဖျော်ဖြေခဲ့သည်။ မြန်မာနိုင်ငံ ရော့ခ်ဂီတရေစီးကြောင်း၏ ဦးဆောင်သူတစ်ဦးဖြစ်သူ သော်ဒီေ၀ ရေးစပ်ခဲ့သည့် တေးသီချင်းများကို ပြန်လည်ဂုဏ်ပြု ဖျော်ဖြေတင်ဆက်သည့် သတ္တုသံပါသော သီချင်းများဖျော်ဖြေပွဲကို Nine Planets က စီစဉ်ပြုလုပ်ခဲ့ခြင်းဖြစ်ပြီး လေးဖြူ၊ အငဲ၊ ဖိုးကျော်၊ အိမ့်ချစ်၊ သားငယ်၊ မိုင်းမိုင်ဆိုင်း၊ ငဲငယ်လေး၊ လမင်းခ၊ သအို စသည့် နာမည်ကျော်တေးသံရှင်များက ဖျော်ဖြေပွဲတွင် ပါ၀င်ဖျော်ဖြေခဲ့ကြောင်း သိရသည်။ သတ္တုသံပါသော သီချင်းများဖျော်ဖြေပွဲကို ည၇နာရီကျော်ခန့်မှ စတင်တင်ဆက်ခဲ့ပြီး တေးရေး သော်ဒီေ၀၏ တေးသီချင်းများကို ပါ၀င်ဖျော်ဖြေသည့် တေးသံရှင်များက အပိုင်း (၃) ပိုင်းခွဲ၍ တင်ဆက်ခဲ့ပြီး ဖျော်ဖြေပွဲတစ်ပိုင်းခြင်းစီတွင် တေးသံရှင်များက တစ်ဦးလျှင် တေးသီချင်းနှစ်ပုဒ်၊ သို့မဟုတ် သုံးပုဒ်စီဖြင့် တေးရေးဆရာကြီး သော်ဒီေ၀အား ဂုဏ်ပြုဖျော်ဖြေ တင်ဆက်ခဲ့သည်။ ဖျော်ဖြေပွဲ နောက်ဆုံးအပိုင်းတွင် IC အဖွဲ့၏ ပင်တိုင်တေးသံရှင်များဖြစ်ပြီး ပရိသတ်များ၏ အားပေးမှုကို ခိုင်မာကြာရှည်စွာ ရရှိထားသည့် တေးသံရှင် လေးဖြူနှင့်အငဲတို့က တေးရေး သော်ဒီေ၀ကို ဂုဏ်ပြုသည့် ဖျော်ဖြေပွဲတွင် တေးသီချင်း သုံးပုဒ်စီဖြင့် ပါ၀င်ဂုဏ်ပြုဖျော်ဖြေခဲ့သည်။ ထို့ပြင် အငဲ၏ သမီဖြစ်သူ တေးသံရှင် လမင်းခကလည်း တေးရေး သော်ဒီေ၀ ရေးစပ်ခဲ့ပြီး ဖခင်ဖြစ်သူ အငဲသီဆိုခဲ့သည့် တေးသီချင်းများဖြင့် သော်ဒီေ၀ကို ဂုဏ်ပြုပါ၀င်ဖျော်ဖြေခဲ့သည်။ ဖျော်ဖြေပွဲသို့ ရော့ခ်ဂီတကို နှစ်ကြာရှည်စွာ စွဲလမ်းအားပေးခဲ့သည့် ပရိသတ် အများအပြား လာရောက်ခဲ့သလို ဖော်ကာ၊ သားညီစသည့် နာမည်ကျော် အနုပညာရှင်များလည်း လာရောက်ကြည့်ရှု အားပေးခဲ့သည်။