မကြာမီရုံတင်ပြသမည့် ကာဗွန်ဒိုင်အောက်ဆိုဒ် ရုပ်ရှင်ဇာတ်ကားမှာ သုံးပွင့်ဆိုင် အချစ်ဇာတ်လမ်းကို အခြေခံကာ ယုံကြည်ရန်ခက်ခဲသော်လည်း မယုံကြည်၍မရသည့် အောက်လမ်းနည်းပညာ၊ ၀ိညာဉ်သရဲများအား အသုံးချလုပ်ဆောင်မှုများကို ထည့်သွင်းပုံဖော်ထားသည့် ဇာတ်ကားဖြစ်သည်။ ယင်းဇာတ်ကားတွင် ထိတ်လန့်တုန်လှုပ်ဖွယ်ခံစားမှုများအား ရရှိတွေ့မြင်ရမည့်အပြင် သရုပ်ဆောင်အလင်းရောင်ကိုလည်း ဗီလိန်ဆန်သည့် ဇာတ်ရုပ်ဖြင့် မြင်တွေ့ရမည် ဖြစ်သည်။ ဒါရိုက်တာအကယ်ဒမီ၀ိုင်း၏ လက်ရာဖြစ်ပြီး နိုင်ငံခြားမှ ဇာတ်လမ်းတစ်ခုအား တရား၀င်၀ယ်ယူကာ ကိုယ်ပိုင်စိတ်ကူးအတွေးအမြင်များဖြင့် ပေါင်းစပ်ထားသည်ဟု သိရသည်။ အကယ်ဒမီဒါရိုက်တာ၀ိုင်းနှင့်တွေ့ဆုံ၍ ဇာတ်ကားအတွက် အားထုတ်ထားသည်များနှင့် လတ်တလောဖန်တီးလျက်ရှိသည့် လှပ်၍လွင့်သောဇာတ်ကားနှင့်ပတ်သက်သည့် အတွေ့အကြုံများအား မေးမြန်းဖြစ်ခဲ့သည်။ “ဒီဇာတ်ကားက နိုင်ငံခြားက မူရင်းဇာတ်လမ်းပိုင်ရှင်ဆီကနေ တရား၀င်၀ယ်ယူပြီး ရိုက်ထားတာပါ။ အချစ်ဇာတ်လမ်းကိုမှ စိုးရိမ်ထိတ်လန့်မှုတွေနဲ့ ရောထွေးထားတဲ့ ဇာတ်ကားပါ” ■မေး – မကြာခင်ရုံတင်မယ့် ကာဗွန်ဒိုင်အောက်ဆိုဒ်ဇာတ်ကားမှာ ဘယ်လိုခံစားမှုကို အဓိကပေးစွမ်းဖို့ ဖန်တီးထားလဲ။ ■ ဖြေ – အဓိကတော့ အချစ်ကိုပဲ ၀ိညာဉ်ဖြစ်ရပ်နဲ့ရောပြီး တင်ပြထားတာပါ။ အချစ်ကိုပဲ ဒီအတိုင်းပြရင် ပရိသတ်အီသွားမှာစိုးတဲ့အတွက် စိုးရိမ်ထိတ်လန့်ဖွယ်လေးတွေနဲ့ တွဲထားတယ်။ အောက်လမ်းပညာဆိုရာမှာလည်း အပြင်မှာ သုံးလေ့သုံးထရှိတဲ့ ဖြစ်လေ့ဖြစ်ထရှိတဲ့ အရာတွေကိုပဲ အခြေခံထားတယ်။ သို့သော်လည်း ဆင်ဆာက တချို့အရာတွေမပေးတာတွေ ရှိတယ်။ နည်းမှန်လမ်းမှန်ကို လုပ်ပြချင်ပေမယ့် တချို့ဟာတွေကို လွဲှလိုက်ရတာတွေလည်း ရှိတယ်။ ■ မေး – ဒီဇာတ်လမ်းက အပြင်မှာရှိတဲ့ဖြစ်ရပ်ကို ပုံဖော်ထားတာလား။ ■ ဖြေ – နိုင်ငံခြားက ဇာတ်လမ်းတစ်ခုကို တရား၀င်၀ယ်ယူပြီး ဒီဇာတ်ကားကိုရိုက်ကူးခဲ့တာပါ။ အပြင်မှာ ကြားခဲ့တွေ့ခဲ့ဖူးတဲ့ အကြောင်းအရာမျိုးတွေကိုလည်း ထပ်ဖြည့်ထားပါတယ်။ ■ မေး – ဒီဇာတ်ကားမှာ အလင်းရောင်ရဲ့ ကာရိုက်တာက တော်တော်လေးလည်း ပုံစံပြောင်းထားတော့ သူ့အပေါ် အမြင်ကိုလည်း သိချင်ပါတယ်။ ■ ဖြေ – ဒီဇာတ်ကားမှာ အလင်းရောင်က သူတကယ်လုပ်နိုင်ရင် လုပ်ကွက်ရတဲ့ ဇာတ်ကားပေါ့။ ဒါကြောင့်လည်း ဇာတ်ကားမရိုက်ခင်မှာ ၁၂ ရက်လောက်ကြိုပြီးတော့ လေ့ကျင့်ပေးတယ်။ အခုအချိန်မှာ အလင်းရောင်လုပ်နိုင်တယ်ဆိုတဲ့အသံလည်း ပြန်ကြားရသလို ပရိသတ်ရဲ့ တုံ့ပြန်မှုလည်းကောင်းမယ်လို့ ယုံကြည်ပါတယ်။ ■ မေး – တချို့ဇာတ်၀င်ခန်းတွေမှာ ဆင်ဆာကမပေးလို့ လွှဲရိုက်ရတာတွေ ရှိတယ်ဆိုတော့ အဲဒါလေးလည်းပြောပြပါဦး။ ■ ဖြေ – ဇာတ်လမ်းတင်ကတည်းကိုက ဆင်ဆာနဲ့ညှိပါတယ်။ ဗိုက်ခွဲတဲ့ဇာတ်၀င်ခန်းဆိုရင် သူတို့မပေးဘူး။ ဘယ်လိုလုပ်ရမလဲဆိုတာ ပြန်ညှိကြတယ်။ အိမ်မှာအလောင်းထားတဲ့ အလေ့အထဆိုတာလည်း ရှိတယ်လေ။ ဒါကို ဘယ်လိုရိုက်ရင်ရမလဲဆိုတာမျိုး ပြန်ညှိကြတယ်။ တော်တော်များများလည်း လုပ်ခွင့်ပေးခဲ့ပါတယ်။ ■ မေး – တာတေကြီးလိုပဲ ဒီဇာတ်ကားကလည်း ပရိသတ်နဲ့အစ်ကို့ကြားက မှတ်တိုင်တစ်ခုဖြစ်လာမယ်လို့ ထင်လား။ ■ ဖြေ – ဒါကတော့ ပရိသတ်တွေက အဆုံးအဖြတ်ပေးရမယ့် အရာပါ။ ■ မေး – လတ်တလောမှာ ရုံမတင်ခင် ဇာတ်ကားက အွန်လိုင်းမှာပျံ့တာမျိုးတွေ့ရတယ်။ နှင်းဆီပါမောင်တုန်းကလည်း ဒီလိုအခက်အခဲမျိုးကြုံတွေ့ခဲ့ရတော့ အစ်ကို့အမြင်လေး ပြောပြပါဦး။ ■ ဖြေ – ဒါမျိုးက မဖြစ်သင့်တဲ့အရာပါ။ ထုတ်လုပ်သူအတွက်တော့ အရမ်းနစ်နာပါတယ်။ ဒါမျိုးက လုံး၀မကောင်းတဲ့ အလေ့အထပါ။ ဒါကို ဘယ်လိုကြပ်ကြပ်မတ်မတ် လုပ်မလဲဆိုတာကို အဖြေထွက်မယ့် Workshop မျိုးလုပ်ပြီး အဖြေရှာသင့်ပါတယ်။ ■ မေး – စဖြန့်တဲ့သူကိုသိရင်တောင် အရေးယူဖို့ ခက်ခဲတုန်းပဲဆိုတာမျိုးတွေကြားရတော့ အဲဒီအပေါ် ဘယ်လိုမြင်လဲ။ ■ ဖြေ – အဲဒီဥပဒေက ရှိပြီးသားပါ။ တရားစီရင်ရေးနဲ့ ပြည်ထဲရေးက ပြဿနာတက်နေတာပါ။ နှင်းဆီပါမောင်တုန်းကဆိုရင် သက်သေခိုင်ခိုင်လုံလုံနဲ့ တင်ပြခဲ့တာတောင် သဲထဲရေသွန်ပဲ။ ဘာမှပြန်မရဘဲ ပိုက်ဆံတောင် ထပ်ကုန်သွားတယ်။ အနုပညာရှင်တွေအတွက် ထိရောက်တဲ့ ကာကွယ်မှုမရှိဘူးလို့ မြင်မိပါတယ်။ ■ မေး – လှပ်၍လွင့်သော ဖန်တီးမှုနဲ့ပတ်သက်လို့ ပြောပြပေးပါဦး။ ■ ဖြေ – လောလောဆယ် ဘားအံမှာပြီးသွားတယ်။ ရန်ကုန်၊ ပဲခူး၊ ဘားအံမှာရိုက်ခဲ့တယ်။ Location တော်တော်လေး ပြောင်းရိုက်ရတယ်။ ဒီဇာတ်လမ်းက ပရိသတ်အကြိုက် ဇာတ်လမ်းမျိုးတော့ မဟုတ်ဘူး။ ဒီအတွက် ပရိသတ်မငြီးငွေ့အောင် တော်တော်လေးကို သတိထားပြီး ဖန်တီးရပါတယ်။ ရာခိုင်နှုန်း ၈၀ ပြီးသွားတဲ့အပေါ်အား ရကျေနပ်မှုရှိတယ်။ သို့သော် ပရိသတ်အကြိုက်ကားမျိုး ဖြစ်မဖြစ်တော့ အာမမခံဘူး။ ဒါပေမဲ့ အနုပညာပြောင်မြောက်တဲ့ ကားတစ်ကားတော့ ဖြစ်မှာပါ။ ■ မေး – ဒီဇာတ်ကားမှာပါ၀င်တဲ့ ခင်၀င့်ဝါအတွက် ကာရိုက်တာတစ်ထပ်တည်းကျဖို့ ဘယ်လောက်ပြင်ဆင်ပေးခဲ့ရလဲ။ ■ ဖြေ – ဒီဇာတ်ကားမရိုက်ခင်မှာ လေးငါးရက်လောက် အိမ်မှာအရင် Train ပေးတယ်။ ပြီးတော့မှရိုက်တဲ့ အခါလည်း မကြိုက်မချင်း ကြိုးစားခိုင်းပါတယ်။ သူကလည်း အရမ်းကြိုးစားပါတယ်။ သူ့ကိုလည်း ကွဲပြားတဲ့ပုံစံတစ်ခု မြင်ရမှာပါ။ ■ မေး – အနုပညာရှင်တွေက အားထုတ်ထားပေမယ့် လက်ရှိ ဇာတ်ကားတွေအပြိုင်တင်တဲ့စနစ်အရ ၀င်ငွေခွဲေ၀ယူရတဲ့ အနေအထားအပေါ်မှာ ဘယ်လိုမြင်ပါသလဲ။ ■ ဖြေ – အစ်ကို မကြိုက်ပါဘူး။ ရုံတွေများများ ဖြစ်ပေါ်လာစေချင်တာ ဈေးကွက်ကိုကြီးစေချင်တာ။ ဈေးကွက်ကြီးလာမှ ကျွန်တော်တို့လိုအပ်ချက်တွေဖြစ်တဲ့ Background တွေ၊ အ၀တ်အစားပိုင်းတွေက အစ တခြားလိုအပ်တာတွေထပ်ဖြည့်နိုင်မယ်။ အခုကတော့ ဈေးကွက်ကို အပိုင်းပိုင်းခွဲလိုက်သလို ဖြစ်နေတယ်။ ■ မေး – ကာဗွန်ဒိုင်အောက်ဆိုဒ်ဇာတ်ကားနဲ့ ပတ်သက်လို့ ပရိသတ်တွေကိုပြောချင်တဲ့ စကားလက်ဆောင်များ ရှိမလား။ ■ ဖြေ – ဒီဇာတ်ကားက ကော်ပီယူထားတာတော့ မဟုတ်ပါဘူး။ ဒီဇာတ်ကားက နိုင်ငံခြားက မူရင်းဇာတ်လမ်းပိုင်ရှင်ဆီကနေ တရား၀င်၀ယ်ယူပြီး ရိုက်ထားတာပါ။ အချစ်ဇာတ်လမ်းကိုမှ စိုးရိမ်ထိတ်လန့်မှုတွေနဲ့ ရောထွေးထားတဲ့ ဇာတ်ကားပါ။ ပရိသတ်တွေအတွက် ခံစားမှုအသစ်တစ်ခု ပေးနိုင်မယ်လို့ ယုံကြည်ပါတယ်။ အားပေးတဲ့ ပရိသတ်အားလုံးကိုလည်း ကျေးဇူးတင်ပါတယ်။