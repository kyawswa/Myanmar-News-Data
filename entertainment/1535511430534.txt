ယခင်နှစ်က ပြုလုပ်ခဲ့သည့် NUAC Orchestra Music Showcase ဖျော်ဖြေပွဲမြင်ကွင်း (ဓာတ်ပုံ-နေ၀န်းထက်) ဇူလိုင် ၁၃ ရက်တွင် ပြုလုပ်မည့် NUAC Orchestra Music Showcase တွင် Musical ပြဇာတ်တင်ဆက်မှုနှင့် တေးသီချင်းများ ဖျော်ဖြေမှုအား နှစ်ပိုင်းခွဲ၍ ပြုလုပ်သွားမည်ဖြစ်ကြောင်း ယင်းဖျော်ဖြေပွဲနှင့်ပတ်သက်၍ ပြုလုပ်ခဲ့သည့် စာနယ်ဇင်းရှင်းလင်းပွဲတွင် ပြောကြားသည်။ NUAC Orchestra Music Showcase ကို တတိယအကြိမ်မြောက် ပြုလုပ်မည်ဖြစ်ပြီး ယခုနှစ်တွင် NUAC ၏ ၂၅ နှစ်ပြည့် ငွေရတုအထိမ်းအမှတ် Theme ဖြင့် တင်ဆက်ရန် စီစဉ်ထားခြင်းဖြစ်သည်။ ယင်းဂီတဖျော်ဖြေပွဲကို ဇူလိုင် ၁၃ ရက်တွင် ရန်ကုန်မြို့ အမျိုးသားကဇာတ်ရုံ၌ ပြုလုပ်မည်ဖြစ်ပြီး သံစုံတီး၀ိုင်းအား ဦးဆောင် ညွှန်ကြားသူအဖြစ် ဂီတမှူးအကယ်ဒမီဓိရာမိုရ်က ပါ၀င်မည်ဖြစ်သည်။ အဆိုပါ သံစုံတီး၀ိုင်းနဲ့ တွဲဖက်တင်ဆက်မှုတွင် တူရိယာအစုံ အလင်တီးခတ်သူအင်အား ၇၀၊ Choir အဖွဲ့ ၈၀ စုစုပေါင်း ၁၅၀ က ပါ၀င်မည်ဖြစ်ပြီး အမျိုးသားယဉ်ကျေးမှု အနုပညာတက္ကသိုလ်မှ ဂီတဘာသာရပ် ကျောင်းသားကျောင်းသူများ၏ လက်တွေ့တီးခတ် ဖျော်ဖြေမှုများဖြင့် တင်ဆင်မည်ဖြစ်သည်။ “ဒီပွဲကအနုပညာ သီးသန့်တင်ဆက်မှု မဟုတ်ဘဲ ကျောင်းပညာရေးနဲ့ လက်တွေ့ပေါင်းစပ် တင်ဆက်တာဖြစ်တာကြောင့် လာကြည့်တဲ့ ပရိသတ်တွေအတွက် ပညာဗဟုသုတရော၊ အနုပညာခံစားမှုပါရရှိအောင် တင်ဆက်သွားမှာ ဖြစ်ပါတယ်။ အခုနှစ်ပွဲရဲ့ Theme က ကျောင်းရဲ့ငွေရတုအမှတ်တရ ဖြစ်တာကြောင့် ကျောင်းနဲ့ပတ်သက်တာတွေကို ပါ၀င်တင်ဆက်သွားပါမယ်။ အပိုင်းနှစ်ပိုင်းခွဲပြီး တင်ဆက်သွားမှာဖြစ်သလို ပထမပိုင်းမှာတော့ တေးသီချင်းတွေနဲ့ အချစ်ပြဇာတ်တစ်ပုဒ်အဖြစ် ပုံဖော်မယ့် Musical ပြဇာတ်၊ ဒုတိယပိုင်းမှာတော့ တေးသံရှင်တွေနဲ့ DJ Wyne ရယ်၊ NUAC ရယ်ပေါင်းစပ် ဖန်တီးမှုအဖြစ် ခံစားရမှာပါ။ အဆုံးသတ် တင်ဆက်မှုမှာတော့ ၁၉၅၀ လောက်ကနေ လက်ရှိအထိ ထွက်ပေါ်ခဲ့တဲ့ တက္ကသိုလ်နဲ့ပတ်သက်တဲ့ သီချင်းတွေကို non-stop တီးခတ် သီဆိုမှုပုံစံကို ကျောင်းသားကျောင်းသူများနဲ့ ပြုလုပ်သွားပါမယ်။ ဒီပွဲမှာတော့ တကယ့်ကို ခမ်းနားစွာနဲ့ သမိုင်း၀င်တဲ့ပွဲတစ်ပွဲဖြစ်စေဖို့ အချိန်ယူ ကြိုးစားနေသလို ကျောင်းသား ကျောင်းသူတွေကလည်း အပြည့်အ၀ အားထုတ်ထားကြပါတယ်။ ဒါကြောင့် ဒီပွဲကို လာရောက်အားပေးဖို့လည်း ဖိတ်ခေါ်ချင်ပါတယ်” ဟု ဂီတမှူးအဖြစ် ဦးဆောင်တင်ဆက်သွားမည့် အကယ်ဒမီဓိရာမိုရ်က ဆိုသည်။