တေးသံရှင်နီနီခင်ဇော် တရုတ်နိုင်ငံတွင်ပြုလုပ်မည် ့ဖျော်ဖြေပွဲအတွက် ပါ၀င်သီဆိုရန် တေးသံရှင် နီနီခင်ဇော်သည် တရုတ်နိုင်ငံသို့ရောက်ရှိလျက်ရှိပြီး ဖျော်ဖြေပွဲမတိုင်မီ မီဒီယာများနှင့်တွေ့ဆုံပွဲ၌ တက်ဟုန်း ပြည်နယ်မြန်မာသံတမန်အဖြစ် တေးသံရှင်နီနီခင်ဇော်အား ခန့်အပ်ခံခဲ့ရကြောင်း သိရသည်။ အဆိုပါဖျော်ဖြေပွဲအတွက် တေးသံရှင်နီနီခင်ဇော်သည် ဇွန် ၂၂ ရက်တွင် တရုတ်နိုင်ငံသို့ ထွက်ခွာသွားခဲ့ခြင်းဖြစ်ပြီး ဖျော်ဖြေပွဲမှာ ဇွန် ၂၈ ရက်တွင် ပြုလုပ်ရန်စီစဉ်ထားခြင်း ဖြစ်သည်။ “တရုတ်နိုင်ငံ ပေကျင်းမြို့မှာပြုလုပ်မယ့် ဖျော်ဖြေပွဲမှာ ပါ၀င်သီဆိုဖို့ အတွက်သွား ဖြစ်တာပါ။ ဒီပွဲမတိုင်ခင် မီဒီယာများနဲ့တွေ့ဆုံပွဲ တက်ရောက်ခွင့်ရခဲ့ပါတယ်။ လာရောက်ဖျော်ဖြေခွင့်ရခဲ့တဲ့အတွက် ခံစားမှုတွေကိုလည်း မျှေ၀ခွင့်ရခဲ့ပါတယ်။ ဒီပွဲမှာ တက်ဟုန်းပြည်နယ် မြန်မာသံတမန်အဖြစ် ခန့်အပ်ခြင်းလည်း ခံခဲ့ရတာကြောင့် ၀မ်းသာပျော်ရွှင်ခဲ့ရပါတယ်။ မီဒီယာများ ကသိလိုတာတွေကိုလည်း ပြန်လည်ဖြေကြားခွင့်ရခဲ့ပါတယ်။ သူတို့ဆီက မီဒီယာတွေရဲ့ စိတ်ပါ၀င်စားမှုနဲ့ သိလိုတာတွေကို ပြန်လည်ဖြေကြားခွင့်ရတဲ့ အတွက်လည်း ၀မ်းသာရပါတယ်။ တရုတ်နိုင်ငံ မန်စီပြည်နယ်မှာရှိတဲ့ စေတီတော်ကိုလည်း သွားရောက်ဖူးမြော်ခဲ့ရပါတယ်။ မြန်မာနိုင်ငံက ၀န်ကြီးချုပ်ဦးဘဆွေနဲ့ တရုတ်၀န်ကြီးတို့ နှစ်ယောက်အတူ စိုက်ပျိုးခဲ့တဲ့ အပင်ကိုလည်း တွေ့မြင်ခွင့်ရခဲ့ပါတယ်။ အတွေ့အကြုံကောင်းတွေအများကြီးရတဲ့အတွက် ပျော်ရွှင်မိပါတယ်။ ဇွန် ၂၈ မှာလုပ်မယ့်ဖျော်ဖြေပွဲအတွက်လည်း စိတ်လှုပ်ရှားနေပါတယ်။ အကောင်းဆုံးတော့ ကြိုးစားဖျော်ဖြေ တင်ဆက်သွားပါမယ်” ဟု တေးသံရှင်နီနီခင်ဇော်က ဆိုသည်။ တေးသံရှင်နီနီခင်ဇော်၏ တရုတ်ပြည်နယ်ခရီးစဉ်အတွင်း ၀တ်ဆင်မည့်၀တ်စုံများအတွက် ဒီဇိုင်နာမပုံ့ (My Favourite) က ဖန်တီးပေးထားပြီး ပီကင်း၌ပြုလုပ်မည့်ဖျော်ဖြေပွဲတွင် မြန်မာတေးသံရှင်တစ်ဦးတည်း အနေဖြင့် ပါ၀င်သီဆိုမည်ဖြစ်သည်။ အဆိုပါ ခရီးစဉ်မှ ဇွန်လကုန်ပိုင်းတွင်ပြန်လည် ရောက်ရှိမည်ဖြစ်ပြီး ဇူလိုင်လအတွင်းပြုလုပ်မည့် NUAC Orchestar Music Showcase ဖျော်ဖြေပွဲအတွက် ပြင်ဆင်သွားမည်ဖြစ်ကြောင်း သိရသည်။