မြန်မာရုပ်ရှင်နဲ့ပတ်သက်ရင် မြန်မာနိုင်ငံသားတိုင်းလိုလို စိတ်၀င်စားတဲ့ ရုပ်ရှင်ဇာတ်ကားကတော့ ဗိုလ်ချုပ်အောင်ဆန်း အတၳုပတ္တိရုပ်ရှင်ဇာတ်ကားလို့ပြောရင် မှားမယ်မထင်ပါဘူး။ ဒီဇာတ်ကားကို ရိုက်ကူးနိုင်ဖို့အတွက် လွန်ခဲ့တဲ့ ခြောက်နှစ်ကျော်လောက်ကတည်းက စတင်ခဲ့ပေမယ့် ခုချိန်ထိအောင် အမျိုးမျိုးသောအကြောင်းတွေကြောင့် ရိုက်ကူးနိုင်ခြင်းမရှိသေးပါဘူး။ လက်ရှိမှာတော့ ကော်မတီအသစ်တစ်ရပ်ကို အစိုးရပိုင်းက တာ၀န်ယူဖွဲ့စည်းပြီး ၂၀၁၉ ခုနှစ်ထဲမှာ ရိုက်ကူးပြီးစီးနိုင်ဖို့ ပြင်ဆင်နေပြီဖြစ်ပါတယ်။ အဲဒီပြင်ဆင်မှုတွေထဲမှာ လူငယ်ဘ၀ရဲ့ အကောင်းဆုံးအချိန်ကာလတွေကို ဒီဇာတ်ကားအတွက်ပေးဆပ်ခဲ့တဲ့ ဗိုလ်ချုပ်အဖြစ် ပါ၀င်သရုပ်ဆောင်မယ့် ကျော်ကျော်မျိုးလည်း ပါ၀င်တာကြောင့် ဗိုလ်ချုပ်အဖြစ် အကောင်းဆုံး သရုပ်ဆောင်နိုင်ဖို့ ကျော်ကျော်မျိုးတစ်ယောက် ဘာတွေပြင်ဆင်နေလဲဆိုတာကို မေးမြန်းဖြစ်ခဲ့ပါတယ်… မေး – ဗိုလ်ချုပ်ရုပ်ရှင်အတွက် ပါ၀င်ရွေးချယ်ခံဖြစ်တဲ့အကြောင်းလေးကို ပြန်ပြီး ပြောပြပေးပါဦး။ ဖြေ – ဗိုလ်ချုပ်ရုပ်ရှင်အတွက် လူခေါ်ပြီး ရွေးချယ်မှုပထမအကြိမ်မှာ လူတစ်ရာကျော် ပါ၀င်လျှောက်ထားခဲ့ပြီး သုံးယောက်ကို ရွေးချယ်နိုင်ခဲ့ကြတယ်။ ဒါပေမဲ့ သူတို့စိတ်တိုင်းကျမဖြစ်သေးတဲ့အတွက် နောက်ထပ်တစ်ကြိမ်ထပ်ပြီး လူခေါ်ဖို့ပြင်ဆင်နေတဲ့အချိန်မှာ တိုက်တိုက်ဆိုင်ဆိုင် အဲဒီတုန်းက ၂၀၁၁ ခုနှစ် အင်ဒိုနီးရှားမှာလုပ်တဲ့ဆီးဂိမ်းစ်ပြိုင်ပွဲမှာ ကျွန်တော်တို့ဘောလုံးအသင်း ယှဉ်ပြိုင်မှုမှာ နိုင်ငံတော် သီချင်းဆိုတဲ့အချိန် ကင်မရာတွေက တစ်ယောက်ချင်းအနီးကပ်ရိုက်ပြတဲ့အချိန်မှာ ပရိသတ်တွေက ကျော်ကျော်မျိုးလည်း တူတယ်။ သွားလျှောက်သင့်တယ်ဆိုပြီးပြောလာကြတယ်။ ပြိုင်ပွဲက ပြန်လာချိန်မှာ လည်း အားပေးတဲ့သူတွေကလည်း များတယ်။ သူတို့ဘက်ကလည်း ထပ်ပြီး လူခေါ်တဲ့အတွက် ကျွန်တော်သွားလျှောက်ဖြစ်တယ်။ လူအယောက် ၈၀ ကျော်လောက်ထဲမှာမှ ကျွန်တော်ရွေးချယ်ခံခဲ့ရတာပါ။ မေး – ဗိုလ်ချုပ်အောင်ဆန်း ရုပ်ရှင်ဇာတ်ကားအတွက် စပြီးရွေးချယ်ခံရချိန်ကစပြီး ဒီဇာတ်ကားအတွက် ကိုယ့်ဘက်က ဘယ်လောက်ထိ စိတ်နှစ်ခဲ့လဲ။ ဖြေ – ဗိုလ်ချုပ်အောင်ဆန်းရုပ်ရှင်အတွက် ကျွန်တော်ရွေးချယ်ခံရပြီး ဒီရုပ်ရှင်အတွက် ကျွန်တော်စပြီး ဘက်ပြောင်းလိုက်တဲ့အချိန်က ဘောလုံးသမားတစ်ယောက်အတွက် တကယ်ကို ခေတ်ကောင်းတဲ့အချိန်ပါ။ လက်ရွေးစင်ထဲလည်းပါတယ်။ လစာလည်း ကောင်းခဲ့တယ်။ ဒါပေမဲ့ ကျွန်တော်ခံယူလိုက်တာက ဒီဇာတ်ကားမှာ ကျွန်တော်သည် ဗိုလ်ချုပ်အောင်ဆန်းနေရာကနေ ပါ၀င်သရုပ်ဆောင်ခွင့်ရခြင်းက လူဖြစ်ရကျိုးနပ်တဲ့အလုပ်တစ်ခုလို့ ကျွန်တော်ခံယူခဲ့တယ်။ ဒီလိုလုပ်နိုင်ဖို့ ပိုက်ဆံရှိတိုင်းလည်း မရဘူး။ လုပ်ချင်တိုင်းလည်း လုပ်လို့မရတဲ့အလုပ်မျိုးလေ။ အဲဒီလိုပဲ စိတ်နှစ်ထားပြီး လုပ်ခဲ့တာပါ။ မေး – ဗိုလ်ချုပ်အောင်ဆန်းအပေါ်မှာရော ကျော်ကျော်မျိုးရဲ့ပုဂ္ဂလိကခံစားချက်က ဘယ်လိုရှိလဲဲ။ ဖြေ – ဗိုလ်ချုပ်က သူ့ဘ၀တစ်လျှောက်လုံးကို နိုင်ငံလွတ်လပ်ရေးအတွက် ရှင်သန်ခဲ့တယ်လို့ ခံစားရတယ်။ ဘာမှမဟုတ်တဲ့ အနေအထိုင် အစားအသောက်လို ကိစ္စသေးသေးလေးတွေမှာတောင်မှ လွတ်လပ်ရေးနဲ့ ပတ်သက်ပြီးထားတဲ့ သူ့ရဲ့စိတ်ထားက လေးစားဖို့ကောင်းလွန်းပါတယ်။ မေး – ဗိုလ်ချုပ် ရုပ်ရှင်ဇာတ်ကားအတွက် ဒုတိယအကြိမ် ပြန်လည်လေ့ကျင့်ပြင်ဆင်မှုတွေကို ဘယ်အချိန်ကစပြီး လုပ်ဖြစ်ခဲ့လဲ။ ဖြေ – သာသနာရေးနဲ့ယဉ်ကျေးမှု၀န်ကြီးဌာနက တာ၀န်ပြီး ဒီဇာတ်ကားအတွက် ပြင်ဆင်မှုတွေကို ၂၀၁၈ ခုနှစ် နှစ်ဆန်းပိုင်းလောက်မှာစပြီးလုပ်ခ့ဲတာပါ။ ကျွန်တော့်အတွက် နေထိုင်စားသောက်မှုကစလို့ အစစအရာရာမှာ လိုလေးသေးမရှိတ့ဲ ကူညီထောက်ပ့ံမှုတွေနဲ့ ဇာတ်ကား ရိုက်တော့မယ်ဆိုတဲ့အတွက် အစစအရာရာပြန်ပြီး ပြင်ဆင်လေ့ကျင့်မှုတွေလုပ်ဖြစ်တယ်။ ရက်သတ္တပတ်တစ်ခုရဲ့ တနလာၤနဲ့ ဗုဒ္ဓဟူးတွေမှာ ဆရာဦးမြဟန်တို့ ဦးဇော်လင်းတို့နဲ့အတူ ဗိုလ်ချုပ်အကြောင်းကို အသေးစိတ်ထဲ ထဲ၀င်၀င်လေ့လာသိရှိနိုင်ဖို့ လေ့လာမှုတွေလုပ်တယ်။ အင်္ဂါနဲ့ကြာသပတေးနေ့တွေမှာ မြင်းစီးသင်ရတယ်။ အင်္ဂါ၊ ကြာသပတေးနဲ့သောကြာ ညနေပိုင်းတွေမှာ ဂျပန်စာသင်ရတယ်။ စနေနဲ့တနင်္ဂနွေနေ့တွေမှာတော့ ဆရာဦးရဲထွဋ်ရဲ့ အင်္ဂလိပ် စာနဲ့အင်္ဂလိပ်စကားပြောတွေအတွက် သင်ကြားလေ့ကျင့်တာတွေလုပ်နေပါတယ်။ နောက်ပြီး စစ်ပညာသင်တန်းတွေလည်း သင်ကြားရတယ်။ မေး – သရုပ်ဆောင်ပိုင်းနဲ့ ပတ်သက်ပြီးတော့ရော ဘာတွေလုပ်ဖြစ်နေလဲဲ။ ဖြေ – သရုပ်ဆောင်ပိုင်းအတွက်ကတော့ ပထမတစ်ခေါက် လေ့ကျင့်ပြင်ဆင်မှုတွေမှာ ပြင်သစ်က ဒါရိုက်တာနဲ့သရုပ်ဆောင်သင်ရတယ်။ သင်တန်းဆင်း လက်မှတ်လည်း ရထားပြီးပြီ။ သရုပ်ဆောင်ပိုင်းအတွက်ကတော့ ကျွန်တော်က ဒီခြောက်နှစ်လောက်အတွင်းမှာ ကိုယ့်ဘာသာကိုယ်လည်း အကြိမ်ကြိမ်သရုပ်ဆောင် လေ့ကျင့်မှုတွေကို ရူးသွပ်စွာနဲ့ လေ့ကျင့်နေခဲ့တာဆိုတော့ ခုချိန်မှာ ကိုယ့်ဘာသာကိုယ်တော့ အဆင်သင့်ဖြစ်နေပြီလို့ ယုံကြည်တယ်။ မေး – ဗိုလ်ချုပ် ဇာတ်ကားရိုက်ကူးဖို့ ပြင်ဆင်နေရင်း မရိုက်ဖြစ်တဲ့အချိန်မှာ နယ်ပြန်သွားခဲ့တဲ့အချိန်ကာလက ဘယ်လောက်ကြာသွားခဲ့လဲ။ ဖြေ – ဇာတ်ကားက ရိုက်ကူးဖို့အတွက် အကြောင်းအမျိုးမျိုးနဲ့ ကြန့်ကြာနေခဲ့ချိန်မှာ ကျွန်တော် နယ်ပြန်သွားခဲ့တာကိုက သုံးလေးနှစ်လောက်ကြာခဲ့တယ်။ မေး – ဇာတ်ကား မရိုက်ကူးနိုင်သေးတဲ့ အချိန်ကာလကြာနေချိန်မှာ ကျော်ကျော်မျိုးအနေနဲ့အဓိကကြုံရတဲ့ အခက်အခဲက ဘာတွေဖြစ်မလဲ။ ဖြေ – အဲဒီအချိန်တွေမှာ တချို့က ကျွန်တော်တော့ ဘ၀ပြီးသွားလို့ ထင်ခဲ့ကြတာတွေရှိတယ်။ နောက်ပြီး ကျွန်တော့်အတွက် အဓိက ခံစားခဲ့ရတဲ့စကားက ‘မင်း ဇာတ်ကား မရိုက်တော့ဘူးလား’ ၊ ‘မင်း ဇာတ်ကားက ဘယ်လိုတုံး’ ဆိုတဲ့စကားတွေပဲ။ မေး – ဇာတ်ကား မရိုက်ဖြစ်သေးတဲ့အချိန်မှာ ကိုယ့်အနေနဲ့ဒီဇာတ်ကားမှာ ပါ၀င်ဖို့ရွေးချယ်ခံရခြင်းအတွက် နောင်တရတာမျိုးဖြစ်မိလား။ ဖြေ – အဲဒီလိုမျိုး နောင်တရတဲ့စိတ်ခံစားမှုမျိုးရောအတွေးမျိုးရော ကျွန်တော့်မှာလုံး၀မရှိခဲ့ပါဘူး။ မေး – အောင်ဆန်းရုပ်ရှင်ရိုက်ကူးပြီးတဲ့နောက်ပိုင်းမှာရော အနုပညာအလုပ်တွေဆက်ပြီး လုပ်သွားမလား။ ဖြေ – မရှိပါဘူး။ သရုပ်ဆောင်ဖို့ဆိုတာကလည်း ကျွန်တော်က ဒီဇာတ်ကားအတွက်ပဲ ကြိုးစားခဲ့တာပါ။ ဒါ့ကြောင့် ဒီဇာတ်ကားပြီးသွားရင် သရုပ်ဆောင်အလုပ်တွေဆက်လုပ်ဖြစ်မှာ မဟုတ်ပါဘူး။