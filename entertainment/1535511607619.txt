ဆန်းသစ်တီထွင် စက္ကူပန်းချီပြပွဲ သတင်းစာရှင်းလင်းပွဲသို့ တက်ရောက်လာသူများ စက္ကူများဖြင့် ပုံဖော်ဖန်တီးထားသည့် ပန်းချီကားများအား မတိမ်မြုပ်စေရန် ရည်ရွယ်၍ ဆန်းသစ်တီထွင် စက္ကူပန်းချီပြပွဲကို ရန်ကုန်မြို့တွင် မေ ၁၂ ရက်မှ မေ ၁၃ ရက် အထိ နှစ်ရက်တာ ပြုလုပ်မည်ဖြစ်ကြောင်း သိရသည်။ အဆိုပါ စက္ကူပန်းချီပြပွဲကိုရန်ကုန်မြို့ပြည်သူ့ဥယျာဉ်အတွင်းရှိ Yangon Gallery တွင်ပြုလုပ်မည်ဖြစ်ကြောင်း စက္ကူပန်းချီပြပွဲ ပြုလုပ်မည့် ဒေါ်မြမြဦးက မေ ၃ ရက်က My Garden ၌ သတင်းစာရှင်းလင်းပွဲ ပြုလုပ် ပြောကြားခဲ့ခြင်း ဖြစ်သည်။ “ဒီစက္ကူပန်းချီလုပ်ငန်းကို မတိမ်မြုပ်စေချင်ဘူး။ သင်တန်းအနေနဲ့ ဖွင့်တာမျိုးမရှိပေမယ့် အခု ဒီပွဲဖြစ်မြောက်ဖို့အတွက်ဆိုရင် မိသားစုအကုန်လုံး ဖန်တီးမှုတွေ လုပ်ရတယ်။ နှစ်ရှည်လများ ကြိုးစားလာခဲ့တဲ့ ဝါသနာအလျောက် လုပ်ဆောင်လာရတဲ့ လုပ်ငန်းတစ်ခုကို မျှေ၀ပြီးပြသချင်တဲ့ ရည်ရွယ်ချက်ကြောင့်ပါ” ဟု စက္ကူပန်းချီပြပွဲပြုလုပ်မည့် ဒေါ်မြမြဦးက ပြောကြားသည်။ ထို့ပြင် စက္ကူပန်းချီတစ်ချပ် ဖန်တီးရာတွင် ပုံဖော်လိုသည့် အရွက်၊ အပွင့် စသည့် ပုံစံတို့အတွက် အချိန်ပေးလုပ်ဆောင်ရခြင်းဖြစ်ပြီး စက္ကူပန်းချီတစ်ချပ် ပြီးမြောက်ရန်အတွက် ပျမ်းမျှအားဖြင့် အချိန် ၁၀ ရက်ခန့် ကြာမြင့်ကြောင်း ၎င်းက ပြောကြားသည်။ အဆိုပါ စက္ကူပန်းချီကားအတွက် လုပ်ငန်းလုပ်ဟန်များ ပြန့်ပွားရန်အတွက် သီးသန့်သင်တန်း ဖွင့်မှသာမဟုတ်ဘဲ တီဗွီအစီအစဉ်များမှလည်း သင်တန်းပို့ချ၍သင်ကြားခြင်းဖြင့် စက္ကူပန်းချီ မတိမ်မြုပ် မပျောက်ကွယ်အောင် လုပ်ဆောင်၍ရကြောင်း ဒေါ်မြမြဦးက ပြောကြားသည်။ ရန်ကုန်မြို့ ပြည်သူ့ဥယျာဉ်အတွင်းရှိ Yangon Gallery တွင် နှစ်ရက်တာ ပြုလုပ်မည့် စက္ကူပန်းချီပြပွဲတွင် ရောင်စုံစက္ကူများဖြင့် အသေးစိတ် ပုံဖော်ဖန်တီးထားသည့် ပန်းချီကားပေါင်း ၁၂၀ ခန့်ပြသမည်ဖြစ်ကြောင်း သိရသည်။