ပြည်တွင်းမှ ဓာတ်ပုံပညာရှင်များနှင့် မှတ်တမ်းရုပ်ရှင် ဖန်တီးသူများ၏ လက်ရာများအား ပြသမည့် ‘ပုံရိပ်များနှင့်စီးမျောခြင်း’ အနုပညာပြပွဲအား ရန်ကုန်မြို့ ၀န်ကြီးများရုံး၌ ပြုလုပ်မည်ဖြစ်ကြောင်း သိရသည်။ ယင်းပြပွဲကို မေ ၅ ရက်တွင် စတင်မည်ဖြစ်ပြီး မေ ၂၇ ရက်အထိ ပြုလုပ်မည်ဖြစ်သည်။ မှတ်တမ်းရုပ်ရှင်များ၊ အထူးပုံဖော်ထားသောလက်ရာများ၊ စိတ်ကူးယဉ်ဆန်သော အနုပညာဖန်တီးမှုများအား ပြသထားမည်ဖြစ်ပြီး မျိုးဆက်သစ်လူငယ် ဓာတ်ပုံဆရာများ၊ ဒါရိုက်တာများ၏ ခေတ်ပေါ်လက်ရာများအား အကဲဖြတ်ကြည့်ရှုနိုင်မည်ဖြစ်သည်။ “ပဉ္စရသအနုပညာပြခန်းမှာ မတူကွဲပြားတဲ့ အနုပညာဖန်တီးတင်ဆက်မှုတွေ ပြသနေရာမှာ အခုတစ်ခေါက်တင်ဆက်မှုမှာတော့ လူငယ်မျိုးဆက်သစ် ဓာတ်ပုံပညာရှင်များနဲ့ ရုပ်ရှင်ဖန်တီးသူတွေရဲ့ လက်ရာတွေကို ခံစားကြည့်ရှုနိုင်မှာဖြစ်ပါတယ်။ ဒါကြောင့်လာရောက် ကြည့်ရှုဖို့လည်း ဖိတ်ခေါ်ချင်ပါတယ်” ဟု ပွဲနှင့်ပတ်သက်၍ တာ၀န်ရှိသူတစ်ဦးက ဆိုသည်။ အနုပညာပြပွဲတွင် မေ ၆ ရက် တနင်္ဂနွေ၌ မှတ်တမ်းရုပ်ရှင် ရိုက်ကူးထားသော အနုပညာရှင်များမှ အနုပညာဖန်တီးမှုများအကြောင်း ရှင်းလင်းတင်ပြခြင်း၊ မေ ၁၃ ရက် တနင်္ဂနွေတွင် စိတ်ကူးယဉ်ရုပ်ရှင်အား ဖန်တီးထားသော အနုပညာရှင်မှ ဖန်တီးထားသည့်ဇာတ်ကားနှင့် ပတ်သက်၍ ရှင်းလင်းတင်ပြခြင်း၊ မေ ၂၀ ရက်တွင် အထူးဖန်တီးမှုများဖြင့် ပြုလုပ်ထားသည့် ရုပ်ရှင်နှင့်ပတ်သက်၍ ရှင်းလင်းတင်ပြခြင်း၊ မေ ၂၇ ရက် တနင်္ဂနွေနေ့တွင် ဘာသာစကားနှစ်မျိုးဖြင့် ထုတ်ေ၀သည့် 3 Act မဂ္ဂဇင်းစတင်ဖြန့်ချိသည့် အစီအစဉ်တို့ကို ပြုလုပ်မည်ဖြစ်သည်။ 3 Act မဂ္ဂဇင်းတွင် မြန်မာနိုင်ငံ၏ ရုပ်ရှင်ဖန်တီးမှုအနုပညာအပေါ် လွတ်လပ်စွာ ဆွေးနွေးထားမှုများ ပါ၀င်သည့်အပြင် Jam It ဂီတအဖွဲ့အစည်းမှ တေးသရုပ်ဖော်မှုများကိုပါ ထည့်သွင်းတင်ဆက်မည်ဖြစ်သည်။ ‘ပုံရိပ်များနှင့်စီးမျောခြင်း’ အနုပညာပြပွဲ ၀င်ခွင့်လက်မှတ်များအား မြန်မာနိုင်ငံသားတစ်ဦးလျှင် ကျပ်နှစ်ထောင်၊ နိုင်ငံခြားသားတစ်ဦးလျှင် ကျပ်တစ်သောင်း (ကော်ဖီတစ်ခွက်အပါအ၀င်) တို့ဖြင့် ရောင်းချမည်ဖြစ်ကြောင်း သိရသည်။