သြဂုတ် ၅ ရက်တွင် စင်ကာပူနိုင်ငံ၌ ပြုလုပ်မည့် Frenzo ဂီတဖျော်ဖြေပွဲတွင် ပါ၀င်မည့်တေးသံရှင်များက မကြာမီက ထွက်ရှိထားခဲ့ကြသည့် ၎င်းတို့၏ တေးအယ်လ်ဘမ်များထဲမှ တေးသီချင်းသစ်များဖြင့် ဖျော်ဖြေမည်ဖြစ်ကြောင်း သိရသည်။ ယင်းဂီတဖျော်ဖြေပွဲတွင် တေးသံရှင်မျိုးကျော့မြိုင်၊ စိုင်းစိုင်းခမ်းလှိုင်၊ Snare၊ ဘန်နီဖြိုး၊ G-Fatt၊ အမရာဘုန်းတို့ ပါ၀င်မည်ဖြစ်ပြီး ယင်းနေ့ ညနေ ၃ နာရီတွင် ဖျော်ဖြေပွဲအား စတင်မည်ဖြစ်ကြောင်း သိရသည်။ စိုင်းစိုင်းခမ်းလှိုင်က “စင်ကာပူမှာ သွားရောက် ဖျော်ဖြေဖို့ ရှိပါတယ်။ အရင်ကလည်း စင်ကာပူမှာ မကြာခဏ သွားရောက်ဖျော်ဖြေခဲ့ဖူးတယ်။ အခုတစ်ခေါက်မှာတော့ အခွေသစ်ထွက်ထားကြတာတွေလည်း ရှိတဲ့အတွက် သီချင်းသစ်တွေကိုပါ ထည့်သွင်းဖျော်ဖြေနိုင်မှာ ဖြစ်ပါတယ်။ ကျွန်တော်တို့ဒီပွဲမှာ Frenzo Artist တွေရော၊ ကိုမျိုးကျော့ပါ ပါ၀င်မှာဖြစ်ပါတယ်။ ကျွန်တော်တို့အားလုံး သီချင်းတွေ အများကြီးနဲ့ စင်ကာပူကို ရောက်နေတဲ့ ပရိသတ်တွေကို ဖျော်ဖြေပေးချင်ပါတယ်။ အားလုံးပျော်ပျော်ပါးပါး ဖြတ်သန်းနိုင်မယ့် ပွဲလေးဖြစ်မယ်လို့လည်း ယုံကြည်ပါတယ်။ လာရောက်အားပေးကြဖို့လည်း ဖိတ်ခေါ်ချင်ပါတယ်” ဟု ဆိုသည်။ စင်ကာပူနိုင်ငံတွင် Frenzo Artist များ၏ ဖျော်ဖြေပွဲအား ယခင်နှစ်များကလည်း ပြုလုပ်ခဲ့ဖူးပြီး ယခုနှစ်တွင်မူ သြဂုတ် ၅ ရက်တွင် ပြုလုပ်မည်ဖြစ်ကြောင်း စီစဉ်ထားခြင်းဖြစ်သည်။ ဖျော်ဖြေပွဲတွင် တေးသံရှင်တစ်ဦးချင်း၏ ဖျော်ဖြေမှုများ၊ နှစ်ယောက်တွဲဖက် တင်ဆက်မှုများ ပါ၀င်မည်ဖြစ်ကာ တေးသီချင်း အများအပြားဖြင့် ဖျော်ဖြေတင်ဆက်သွားရန် စီစဉ်ထားခြင်းဖြစ်သည်။ ဖျော်ဖြေပွဲအတွက် လက်မှတ်များလည်း ရောင်းချပေးလျက်ရှိကာ ဖျော်ဖြေပွဲနေ့မတိုင်မီအထိ ၀ယ်ယူနိုင်မည်ဖြစ်သည်။