လူကြိုက်များသည့် ကိုရီးယား အမျိုးသားအဆိုတော်အဖွဲ့ BTS ၏ နောက်ဆုံးထွက်ရှိခဲ့သည့် အယ်လ်ဘမ်သစ် Love Yourself: Tear သည် တစ်ပတ်အတွင်း ပြည်တွင်းတွင်ချပ်ရေ ၁ ဒသမ ၄၄ သန်းကျော် ရောင်းချနိုင်ခဲ့သည်ဟု ကိုရီးယားသီချင်းရောင်းချမှု စာရင်းကို လေ့လာသုံးသပ်သည့် Hanteo Chart က မေ ၂၅ ရက်တွင် ထုတ်ပြန်ခဲ့သည်။ အယ်လ်ဘမ်သစ်ဖြင့် စံချိန်သစ်များ တင်ခဲ့သည့် BTS အဖွဲ့က Billboard 200 စာရင်း၏ ထိပ်တန်းနေရာတွင် ဖော်ပြခံရန်လည်း ရည်မှန်းထားသည်ဟု ပြောကြားခဲ့သည်။ “Love Yourself: Tear က ကျွန်တော်တို့ရဲ့ ရည်မှန်းချက်ပါ။ အရင်က စံချိန်ချိုးခဲ့တဲ့အကြောင်းကို BTS အဖွဲ့၀င်တွေ ဆွေးနွေးခဲ့ကြတယ်။ အယ်လ်ဘမ်သစ်ကို Billboard 200 ရဲ့ ထိပ်တန်းနေရာမှ ဖော်ပြခံရဖို့ မျှော်မှန်းထားတယ်” ဟု BTS အဖွဲ့၏ခေါင်းဆောင် အဆိုတော် RM က ပြောကြားခဲ့သည်။ BTS အဖွဲ့သည် မေ ၂၀ ရက်က အမေရိကန်တွင် ပြုလုပ်ခဲ့သည့် Billboard ဂီတဆုပေးပွဲတွင် Social Artist ဆုကို ရရှိခဲ့သည်။ BTS အဖွဲ့သည် ယင်းဆုပေးပွဲတွင် Fake Love သီချင်းဖြင့် ဖျော်ဖြေခဲ့သည်။ “Billboard ဆုပေးပွဲစင်မြင့်မှာ ဖျော်ဖြေရလိမ့်မယ်လို့ ဘယ်တုန်းကမှ မတွေးခဲ့ဖူးဘူး။ အရမ်းကို စိတ်လှုပ်ရှားဖို့ ကောင်းခဲ့တယ်” ဟု အဖွဲ့၀င်ဂျင်က ပြောခဲ့သည်။ အယ်လ်ဘမ်သစ်တွင် ပါ၀င်သည့် Fake Love သီချင်းဗီဒီယိုသည်လည်း တစ်ပတ်အတွင်း YouTube တွင် ကြည့်ရှုမှုနှုန်း သန်း ၁၀၀ ကျော်အထိ ရရှိခဲ့ပြီး ဖြန့်ချိပြီး တစ်ရက်အတွင်း ကြည့်ရှုမှုအများဆုံး သီချင်းဗီဒီယိုအဖြစ် စံချိန်တင်ခဲ့သည်။ ၂၀၁၃ ခုနှစ်တွင် No More Dream သီချင်းဖြင့် ဂီတလောကသို့ ၀င်ရောက်ခဲ့သည့် BTS အဖွဲ့သည် ယင်းနှစ် Melon ဂီတဆုပေးပွဲနှင့် ၂၀၁၄ ခုနှစ် Golden Disc ဆုပေးပွဲတို့တွင် တက်သစ်စအဆိုတော်ဆုကို ရရှိခဲ့သည်။ ယင်းအဖွဲ့သည် ၂၀၁၄ ခုနှစ်က ဖြန့်ချိခဲ့သည့် ပွဲဦးထွက်အယ်လ်ဘမ် Dark & Wild ဖြင့် တစ်ရှိန်ထိုး အောင်မြင်ခဲ့သည်။ ယင်းအယ်လ်ဘမ်သည် Billboard 200 စာရင်းတွင် ပါ၀င်ခဲ့သည်။ ၂၀၁၆ ခုနှစ်က ဖြန့်ချိခဲ့သည့် BTS အဖွဲ့၏ ဒုတိယမြောက်အယ်လ်ဘမ် Wings သည် ချပ်ရေ ၁ ဒသမ ၅ သန်းကျော် ရောင်းချနိုင်ခဲ့သည်။