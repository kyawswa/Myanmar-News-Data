Yangoods တွင်ဖော်ပြထားသော အကယ်ဒမီဖွေးဖွေးနှင့် ၎င်းဖန်တီးထားသောအိတ်များ အကယ်ဒမီဖွေးဖွေး ဒီဇိုင်းရေးဆွဲကာ ဖန်တီးထားသည့် Phway Phway X Yangoods Limited Edition collections အိတ်များအား ဇူလိုင် ၂၀ ရက်တွင် စတင်၀ယ်ယူနိုင်မည်ဖြစ်ကြောင်း သိရသည်။ အဆိုပါ အိတ်များအား ဖွေးဖွေးကိုယ်တိုင်ရေးဆွဲထားသည့် လက်ကိုင်အိတ်ဒီဇိုင်းများဖြစ်ပြီး အရောင်ရွေးချယ်မှုများမှာလည်း ဖွေးဖွေးကိုယ်တိုင် စိတ်ကြိုက်ရွေးချယ်ထားခြင်းဖြစ်ကြောင်း သိရသည် အဆိုပါအိတ်များကို ဇူလိုင် ၂၀ ရက်မှ သာစတင်ရောင်းချမည်ဖြစ်သော်လည်း Preorder များကို ဇူလိုင် ၁၆ ရက်ထိ မှာယူနိုင်မည်ဖြစ်ကြောင်း သိရသည်။ Preorder မှာယူသူများအတွက် ဇူလိုင် ၁၇ ရက်မှ ၁၉ ရက်အထိအိတ်များအား ထုတ်ယူနိုင်မည်ဖြစ်ကာ ဖွေးဖွေးကိုယ်တိုင် fan များအတွက် စီစဉ်ပေးထားသော လက်ဆောင်များကိုလည်း ရရှိနိုင်မည်ဖြစ်ကြောင်း သိရသည်။ လက်မှုအနုပညာလက်ရာ ဖန်တီးမှုများအား ရောင်းချလေ့ရှိသည့် Yangoods နှင့်အကယ်ဒမီ ဖွေးဖွေး၏ အနုပညာလက်ရာအား ပထမဆုံးအကြိမ် ပေါင်းစပ်ထုတ်လုပ်ခြင်းလည်း ဖြစ်သည်။ “အစကတည်းက Yangoods ကအိတ် လေးတွေကို ဖွေးဖွေးအရမ်းကြိုက်တယ်။ မြန်မာမှုလက်ရာတွေကို နိုင်ငံခြားဆန်ဆန်လေးတွေ ဖန်တီးထားတာလေ။ ဖွေးဖွေးကို collaborate လုပ်ဖို့ကမ်းလှမ်းလာတဲ့အခါ အရမ်းပျော်သွားတယ်။ ဖွေးကပုံဆွဲဝါသနာပါသလို ကိုယ့်ဘ၀အတွက်အမှတ်တရတစ်ခုလည်း ဖြစ်မယ်လေ။ ဒီဇိုင်းလေးတွေကတော့ ဖွေးကိုယ်မှာဆွဲထားတဲ့တက်တူး ဒီဇိုင်းလေးတွေလည်းပါမယ်။ ဖွေးကိုပရိသတ်တွေက ချစ်စနိုးနဲ့ ဖွေးစိန်လို့ခေါ်တယ်ဆိုတော့ စိန်တုံးလေးတွေပါမယ်။ ကြာပန်းလေးတွေပါမယ်။ ကြာပန်းကတော့ ရွှံ့နွံထဲကနေ လှပတဲ့ ပန်းလေးတစ်ပွင့်အဖြစ်ပွင့်ရတာဆိုတော့ ဘယ်လောက်ပဲရုန်းကန်ရပါစေ အောင်မြင်အောင် ကြိုးစားနိုင်တယ်ဆိုတဲ့ Theme လေးနဲ့ပေါ့။ ပုံစံငါးပုံစံလောက် ထုတ်ဖို့ရှိပါတယ်။ အရောင်သုံးမျိုးသတ်မှတ်ထားတယ်။ premiere အနေနဲ့ကတော့ pink diamond ရယ် coral သန္တာကျောက် အရောင်ပါမယ်။ မဟူရာကျောက်အရောင်လေးပါမယ်။ ကျောက်အရောင်လေးတွေနဲ့ နာမည်ပေးထားပါတယ်” ဟု အကယ်ဒမီဖွေးဖွေးက ဆိုသည်။ အကယ်ဒမီဖွေးဖွေးနှင့် Yangoods တို့ပူးပေါင်းဖန်တီးထားသည့် အိတ်များအား ဇူလိုင် ၂၀ ရက်တွင်ရောင်းချသွားမည် ဖြစ်သည်။