ရွှေတံဆိပ်ဆုရခဲ့သည့် ချာဟိုဆင်း (၀ဲ) နှင့် ဂျန်၀ူးဂျင် (Photo – Xinhua) ကိုရီးယားအသင်းအား ပရိသတ်များ အားပေးနေစဉ် (Photo – AFP) ဇူလိုင် ၂၁ ရက်က တောင်ကိုရီးယားနိုင်ငံ ဒေဂျောင်မြို့၌ ကျင်းပသည့် ကိုရီးယားအိုးပင်း စားပွဲတင်တင်းနစ်ပြိုင်ပွဲ အမျိုးသား၊ အမျိုးသမီးနှစ်ယောက်တွဲ (Mixed doubles) ပွဲစဉ်တွင် တောင်ကိုရီးယားနှင့် မြောက်ကိုရီးယား ပေါင်းစည်းထားသည့်အသင်း အနိုင်ရဗိုလ်စွဲ ခဲ့ကြောင်း သိရသည်။ ယင်းပြိုင်ပွဲကို ဇူလိုင် ၁၉ ရက်မှ ၂၂ ရက်အထိ ကျင်းပခဲ့ပြီး တောင်ကိုရီးယားနှင့် မြောက်ကိုရီးယားအသင်းသည် အမျိုးသား နှစ်ယောက်တွဲ၊ အမျိုးသမီးနှစ်ယောက်တွဲနှင့် အမျိုးသား၊ အမျိုးသမီးနှစ်ယောက်တွဲ ပွဲစဉ်များ၌ ပူးပေါင်းယှဉ်ပြိုင်ခဲ့ခြင်း ဖြစ်သည်။ အမျိုးသားနှစ်ယောက်တွဲပွဲစဉ်တွင် ဆီမီးဖိုင်နယ် နှင့် အမျိုးသမီးနှစ်ယောက်တွဲပွဲစဉ်တွင် ပထမအဆင့်မှ ထွက်ခဲ့ရသော်လည်း အမျိုးသား၊ အမျိုးသမီးနှစ်ယောက်တွဲ ပွဲစဉ်တွင်မူ ဗိုလ်လုပွဲအထိ တက်ရောက်နိုင်ခဲ့ပြီး တရုတ်အတွဲနှင့် ယှဉ်ပြိုင်ခဲ့ရသည်။ ပထမပွဲငယ်တွင် တရုတ်အတွဲက ၁၁-၅ မှတ်ဖြင့် အနိုင်ရသော်လည်း တောင် /မြောက်ပူးပေါင်းအသင်းက ၁၁-၃၊ ၁၁-၄၊ ၁၁-၈ မှတ်ဖြင့် သုံးပွဲဆက်ပြန်လည် အနိုင်ရသဖြင့် စုစုပေါင်း (၃-၁) ပွဲဖြင့် အနိုင်ရပြီး ရွှေတံဆိပ်ဆု ဆွတ်ခူးရရှိခဲ့သည်။ တောင်ကိုရီးယားနှင့် မြောက်ကိုရီးယားပေါင်းစည်းထားသည့် အသင်းသည် ၁၉၉၁ ခုနှစ် ကမ္ဘာ့ချန်ပီယံရှစ် စားပွဲတင်တင်းနစ်ပြိုင်ပွဲတွင် ရွှေတံဆိပ်ရရှိပြီးနောက်ပိုင်း ၂၇ နှစ်အကြာတွင် ပထမဆုံးအကြိမ် ရွှေတံဆိပ်ပြန်လည်ဆွတ်ခူး ရယူနိုင်ခြင်းဖြစ်ကြောင်း သိရသည်။ ပရိသတ်များသည် တောင်/မြောက်ပေါင်းစည်းအသင်း အား “We are one!” ဟု သံပြိုင်အားပေးခဲ့ကြပြီး ရွှေတံဆိပ်ဆုရရှိခဲ့သူ တောင်ကိုရီးယား အမျိုးသားကစားသမား ဂျန်၀ူးဂျင်က “ကျွန်တော် ဒီပွဲကို အရမ်းနိုင်ချင်ပါတယ်။ ပရိသတ်တွေရဲ့ အားပေးမှုက ကျွန်တော့်ကို အံ့အားသင့်စေပါတယ်။ ဆုပေးနေချိန်မှာ ဟိုဆင်း (မြောက်ကိုရီးယား အမျိုးသမီးကစားသမား) ငိုနေတာ ကျွန်တော်တွေ့တယ်။ မကြာခင် နှုတ်ဆက်ရတော့မှာဖြစ်လို့ ရင်ထဲမကောင်းပါဘူး” ဟု ပွဲအပြီးတွင် ပြောကြားသည်။ တောင်ကိုရီးယားနှင့် မြောက်ကိုရီးယား အားကစားအဖွဲ့များသည် ဖယွန်းချန်းဆောင်းရာသီ အိုလံပစ်ပြိုင်ပွဲမှစ၍ ပူးပေါင်းယှဉ်ပြိုင်မှုများ ပြန်လည်ပြုလုပ်လျက်ရှိပြီး အာရှအား ကစားပြိုင်ပွဲတွင်လည်း ကနူးလှေ၊ အပြည်ပြည်ဆိုင်ရာလှေနှင့် အမျိုးသမီးဘတ်စကက်ဘောပြိုင်ပွဲ၌ ပူးပေါင်းယှဉ်ပြိုင်မည် ဖြစ်သည်။