အကယ်ဒမီထူးချွန်ဆုများ ရရှိထားသည့် ‘ထာ၀ရအမေ’ ရုပ်ရှင်ဇာတ်ကားသည် Asean India Film Festival တွင် ပါ၀င်ပြသခွင့် ရရှိကြောင်း သိရသည်။ Asean India Film Festival ကို မေ ၂၅ ရက်မှ ၃၀ ရက်အထိ အိန္ဒိယနိုင်ငံ နယူးဒေလီမြို့၌ ကျင်းပနေခြင်းဖြစ်ပြီး ထာ၀ရအမေဇာတ်ကား၏ ဒါရိုက်တာဦးစင်ရော်မောင်မောင်နှင့် ရုပ်ရှင်အသံဆုရှင် ဦးသိန်းအောင်တို့မှာ ရုပ်ရှင်ပွဲတော်၌ တက်ရောက်လျက်ရှိကြောင်း သိရသည်။ “ဒီဇာတ်ကားက မိခင်မေတ္တာဖွဲ့ ဇာတ်ကားတစ်ကား ဖြစ်ပါတယ်။ ကမ္ဘာပေါ်မှာရှိတဲ့ မိခင်တွေအားလုံးကို ဂုဏ်ပြုတင်စားပြီး ဖန်တီးခဲ့တဲ့ဇာတ်ကားလည်း ဖြစ်ပါတယ်။ ဒီဇာတ်ကားကို စတင်ဖန်တီးခဲ့ကတည်းက မိခင်များရဲ့ ဂုဏ်ကျေးဇူးကို ရည်မှန်းခဲ့သလို နိုင်ငံတကာအဆင့်မီ ဇာတ်ကားတစ်ကားအဖြစ် အရုပ်အသံ အရည်အသွေးတွေကို အကောင်းဆုံး ဖန်တီးခဲ့ပါတယ်။ ဒီဇာတ်ကားကို စင်ကာပူနိုင်ငံနဲ့ အမေရိကန်နိုင်ငံတွေမှာ ပြသခွင့်ရခဲ့သလို အခုကတော့ အိန္ဒိယနိုင်ငံမှာ ပြုလုပ်တဲ့ Asean India Film Festival မှာ ပြသခွင့်ရတာပါ။ တကယ့်ကို ဂုဏ်ယူ၀မ်းမြောက်မိပါတယ်။ ရုပ်ရှင်ပွဲတော်ကို ကျွန်တော်နဲ့အတူ ရုပ်ရှင်အသံဆုရှင် ကိုသိန်းအောင်လည်း တက်ရောက်နေပါတယ်” ဟု ဒါရိုက်တာ အကယ်ဒမီ စင်ရော်မောင်မောင်က ပြောကြားသည်။ Asean India Film Festival တွင် အာဆီယံနိုင်ငံအသီးသီးမှ ထိပ်တန်းဇာတ်ကားများ လာရောက်ပြသခြင်းဖြစ်ပြီး ယင်းဇာတ်ကားများအား ဖန်တီးထားသည့် အနုပညာရှင်များလည်း တက်ရောက်သည့် ရုပ်ရှင်ပွဲတော်တစ်ခု ဖြစ်သည်။