Photo: AP မာဗယ် ကာတွန်းဇာတ်ကောင်များကို အခြေခံရိုက်ကူးထားသည့် အမေရိကန်စူပါ ဟီးရိုးဇာတ်ကား Ant-Man ၏ နောက်ဆက်တွဲ ဇာတ်ကားသည် အမျိုးသမီးဇာတ်ကောင်များကို ရှေ့တန်းတင်ထားသည့် ဇာတ်ကားဟု မီဒီယာများက ဖော်ပြခဲ့သည်။ Marvel Cinematic Universe (MCU) ၏ ၂၀ မြောက် ဇာတ်ကားဖြစ်သော Ant-Man and The Wasp ဇာတ်ကားသည် အမျိုးသမီး ဇာတ်ကောင် The Wasp ကို ခေါင်းစီးတွင် ထည့်သွင်းထားသည့် ပထမဆုံး စူပါဟီးရိုး ဇာတ်ကားလည်းဖြစ်သည်။ “ဒါက အလွန် အရေးပါမှုတစ်ခုပါပဲ” ဟု Ant-Man and The Wasp ဇာတ်ကားတွင် စူပါဟီးရိုးဇာတ်ကောင် The Wasp အဖြစ် သရုပ်ဆောင်ထားသည့် Evangeline Lilly က ပြောကြားခဲ့သည်။ ယင်းဇာတ်ကားတွင် အမျိုးသမီးများ၏ စွမ်းအားနှင့် လုပ်ဆောင်နိုင်စွမ်းကို အသားပေး ရိုက်ကူးထားသည်ဟုလည်း ၎င်းက ပြောကြားခဲ့သည်။ ၂၀၁၅ ခုနှစ်က ဖြန့်ချိခဲ့သည့် Ant-Man ၏ နောက်ဆက်တွဲဖြစ်သော ယင်းဇာတ်ကားတွင် ဟာနာဂျွန်ကာမန်က အမျိုးသမီးဗီလိန် ဇာတ်ကောင် Ava Foster / Ghost အဖြစ် ပါ၀င်ခဲ့သည်။ Ghost ဇာတ်ကောင်သည် မူလက အမျိုးသားသရုပ်ဆောင်အတွက် ရည်ရွယ်သည့် ဇာတ်ကောင်ဖြစ်သည်။ ကာမန်သည် ဒါရိုက်တာ စတီဗင်စပီးဘာ့ဂ်ရိုက်ကူးသည့် စိတ်ကူးယဉ်သိပ္ပံဇာတ်ကား Ready Player One တွင်လည်း F’Nale Zandor ဇာတ်ကောင်အဖြစ် ပါ၀င်ခဲ့သည်။ မာဗယ်၏ ဇာတ်ကားသစ်တွင် စူပါဗီလိန်ဇာတ်ကောင်အဖြစ် ပါ၀င်ကမ်းလှမ်းခံရမှုကို ကြားသိခဲ့ပြီးနောက် စိတ်လှုပ်ရှားပြီး အော်ဟစ်မိခဲ့သည်ဟု အသက် ၂၈ နှစ် အရွယ်ရှိ ကာမန်က ပြောကြားခဲ့သည်။ ဒါရိုက်တာ ရေးတန်ရိဒ် ရိုက်ကူးပြီး ပေါလ်ရုဒ်၊ Evangeline Lilly ၊ မိုက်ကယ်ပီနာ၊ မိုက်ကယ်ဒေါက်ကလက်၊ ဟာနာဂျွန်ကာမန်၊ ဂျူဒီဂရီယာ၊Walton Goggins တို့ ပါ၀င်သည့် Ant-Man and The Wasp ဇာတ်ကားကို ဇူလိုင် ၆ ရက်တွင် ဖြန့်ချိမည်ဖြစ်သည်။