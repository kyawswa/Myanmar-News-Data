Facebook လူမှုကွန်ရက် အသုံးပြုသူတွေကြားမှာ Follower များပြားသလို တင်သမျှ ဓာတ်ပုံနဲ့ Post တွေကို like လုပ်သူ၊ ပြန်လည်မျှေ၀သူ များပြားလှတဲ့ အနုပညာရှင်တစ်ဦးက သရုပ်ဆောင်အေး၀တ်ရည်သောင်းပါ။ Aye Thaung လို့အမည်ပေးထားတဲ့ သူမရဲ့ Facebook Account က Facebook အသုံးပြုသူတွေကြား လတ်တလော ရေပန်းအစားဆုံး Account ပိုင်ရှင်တစ်ဦးလို့ ဆိုရမှာဖြစ်ပါတယ်။ ဆယ်ကျော်သက်အရွယ်ကတည်းက အနုပညာလောကထဲ ရောက်ရှိလာခဲ့သူတစ်ဦးဖြစ်ပြီး ပရိသတ် အားပေးမှုရရှိနေချိန်မှာပဲ အနုပညာအလုပ်တွေ ခေတ္တရပ်နားလို့ ပညာရေးဘက်ကို အာရုံစိုက်ကြိုးစားခဲ့သလို လက်ရှိမှာတော့ တစ်ကျော့ပြန် အနုပညာလှုပ်ရှားမှုတွေနဲ့ ပရိသတ်အားပေးမှု အခိုင်အမာ ရရှိထားသူလည်း ဖြစ်ပါတယ်။ ဒီကနေ့မှာတော့ Aye Thaung ဆိုတဲ့နာမည်သစ်တစ်ခုနဲ့ ဘ၀သစ်တစ်ခုကို ပိုင်ဆိုင်ခွင့်ရလိုက်သလို ခံစားနေရပါတယ်လို့ ပြောပြခဲ့တဲ့ အေး၀တ်ရည်သောင်းရဲ့ ငယ်စဉ်ဘ၀က အမှတ်တရတွေကို ပြောပြပေးချင်ပါတယ်။ မွေးချင်းညီအစ်မသုံးယောက်ရှိတဲ့ အေး၀တ်ရည်သောင်းက သရုပ်ဆောင်နှင်း၀တ်ရည်သောင်းရဲ့ ညီမဖြစ်ပြီး တေးသံရှင် ဆွိ၀တ်ရည်သောင်းရဲ့ အစ်မဖြစ်ပါတယ်။ ငယ်စဉ်ဘ၀မှာတော့ ပျော်ရွှင်ရယ်မောစရာ အမှတ်တရများစွာကို ပိုင်ဆိုင်ခဲ့ပြီး ဖခင်နဲ့ပတ်သက်တဲ့ အမှတ်တရကိုတော့ “အစ်မဖေဖေက သငေ်္ဘာသားဆိုတော့ အစ်မကိုမွေးပြီး သငေ်္ဘာလိုက်သွားတယ်။ သူပြန်ရောက်လာတော့ အစ်မကသေချာမမှတ်မိဘူး။ ဘယ်ကဦးလေးကြီး အိမ်မှာလာနေတာလဲပေါ့။ အဘွားကလည်း နင့်အမေကုလားကြီးကို ယူသွားပြီဆိုပြီး စတဲ့အခါ အဟုတ်ထင်ပြီး အထုပ်ကလေးပိုက်ပြီး အဘွားအိမ်ကို ဆင်းသွားဖူးတယ်လို့ လူကြီးတွေက ပြန်ပြောပြကြတယ်” လို့ ရယ်မောရင်းနဲ့ ဆိုပါတယ်။ ဒါ့အပြင် ရေမွှေးတွေကို နှစ်သက်သူ အေး၀တ်ရည်သောင်းက ငယ်စဉ်ကလေးဘ၀မှာ ရေမွှေးအဆီတွေကို တစ်ပုလင်းလုံးနီးပါးဆွတ်ပြီး ဘုရားထိုင်ရှိခိုးရင်းနဲ့ ရေမွှေးနံ့ကြောင့် မူးလဲသွားခဲ့ဖူးတယ်လို့လည်း ဆို ပါသေးတယ်။ ညီအစ်မသုံးယောက် ရှိတာကြောင့် အသက်မကွာတဲ့ အစ်မဖြစ်သူနဲ့ ရင်းနှီးနွေးထွေးခဲ့သလို အသက်အရွယ်ကွာတဲ့ ညီမဖြစ်သူနဲ့ကတော့ အသက်ကြီးလာချိန်မှ ပိုပြီးနီးကပ်လာခဲ့တယ်လို့ ပွင့်ပွင့်လင်းလင်း ဆိုပါတယ်။ အေး၀တ်ရည်သောင်းက ငယ်စဉ်ပညာရေးမှာတော့ ထူးချွန်ခဲ့ပြီး အထက်တန်းအရွယ်မှာတော့ သာမန်အဆင့်သာ ရှိခဲ့တယ်လို့ ဆိုပါတယ်။ ဆယ်ကျော်သက်အရွယ်မှာပဲ အနုပညာခြေလှမ်းတွေ စတင်ခဲ့သလို အနုပညာလောကထဲ နှစ်ကာလ အတန်ကြာမြင့်ခဲ့ပြီး အသက် ၂၄ နှစ်အရွယ်မှာတော့ ပညာရေးဘက်ကို အာရုံစိုက်ဖြစ်စေမယ့် အတွေးတစ်ခု ၀င်လာခဲ့တယ်လို့ ဆိုခဲ့ပါတယ်။ “အစ်မအသက် ၂၄ နှစ်ရောက်လာတဲ့အခါ စာတွေဖတ်ရင်းနဲ့ အနုပညာအလုပ်တွေမှာလည်း နံပါတ်တစ်တော့ ဖြစ်မလာနိုင်ဘူး။ ဒါဆို အသက်အရွယ်ရလာတဲ့အခါ ဘာလုပ်မှာလဲဆိုတာ တွေးမိတာပေါ့။ အသက် ၂၈၊ ၃၀ မှာ ဘယ်နေရာမှာ နေမှာလဲပေါ့။ ဒါကိုတွေးမိတယ်။ ကိုယ့်မှာရှိတဲ့၀မ်းစာကို စဉ်းစားတော့လည်း ဘွဲ့လေးတစ်ခုကလွဲရင် ကျန်တာဘာမှလည်း တတ်မထားဘူး။ ဒါဆိုရင်တော့ တစ်ခုခုကို သေချာတတ်ကျွမ်းအောင် လုပ်ရမယ်ဆိုတဲ့ အတွေးဖြစ်လာတယ်။ အဲဒါက ဘ၀ရဲ့အချိုးအကွေ့တစ်ခုပါ” လို့ အေး၀တ်ရည်သောင်းက ဆိုပါတယ်။ ဒီလိုအတွေးနဲ့အတူ အေး၀တ်ရည်သောင်းက British Council မှာ အင်္ဂလိပ်ဘာသာ သင်ကြားခဲ့သလို MHR မှာ Business Management တက်ရောက်ခဲ့တယ်လို့ ဆိုပါတယ်။ တက်ရောက်တဲ့သင်တန်းတွေမှာ ထိပ်တန်းအဆင့်တွေနဲ့ အောင်မြင်ခဲ့တယ်လို့လည်း မျှေ၀ခဲ့ပါတယ်။ ဒီလိုပညာရေးကို အောင်မြင်အောင် ကြိုးစားခဲ့တာကတော့ ကိုယ်ပိုင်အရည်အချင်းတစ်ခုနဲ့ ရပ်တည်နိုင်ဖို့အတွက်ပါလို့လည်း အေး၀တ်ရည်သောင်းက ဆိုခဲ့ပါတယ်။ အနုပညာဝါသနာဗီဇကြီးတဲ့ သရုပ်ဆောင်အေး၀တ်ရည်သောင်းက ငယ်စဉ်ကလေးဘ၀ကတည်းက အနုပညာဝါသနာဗီဇထက်သန်ခဲ့သူပါ။ ဘုရားကျောင်းမှာ သီချင်းအမြဲဆိုသလို ကျောင်းကပွဲတွေမှာလည်း အမြဲပါ၀င်ခဲ့တယ်လို့ ဆိုပါတယ်။ စကားပြောရင်မှန်ကြည့်ပြီး ပြောတတ်တဲ့အထိ အလှကြိုက်သူပါလို့လည်း ရယ်မောရင်းနဲ့ ပြောပြခဲ့ပါတယ်။ အေး၀တ်ရည်သောင်းက သရုပ်ဆောင်ဦးကျော်ဟိန်း၊ ဒွေး စတဲ့ဝါရင့် အနုပညာရှင်ကြီးတွေနဲ့ တွေ့ဆုံသင်ယူခွင့်လည်း ရရှိခဲ့တယ်လို့ ဆိုခဲ့ပါတယ်။ ငယ်ရွယ်စဉ်မှာ အနုပညာလောကထဲရောက်ရှိလာခဲ့သူဖြစ်လို့ အားနည်းချက် တစ်ခုအနေနဲ့ ပေါင်းသင်းဆက်ဆံရေး ညံ့ဖျင်းသူ တစ်ယောက်လည်း အရင်ကဖြစ်ခဲ့ဖူးတယ်လို့ မှတ်မှတ်ရရဆိုပါတယ်။ “ကလေးသာသာအရွယ်နဲ့ ဒီလောကထဲရောက်လာတဲ့အခါ ပေါင်းသင်းဆက်ဆံရေး ညံ့ဖျင်းပါတယ်။ မှတ်မှတ်ရရ ဦးကျော်ဟိန်းနဲ့ တွဲရိုက်ရတဲ့ ဇာတ်ကားတစ်ကားမှာ ဦးကျော်က ခုံဖိနပ်စီးခိုင်းတာကို ကတ္တီပါခြေညှပ်ဖိနပ်ပဲစီးမယ်ဆိုပြီး အတင်းငြင်းခဲ့ဖူးတယ်။ ကိုယ်ထင်ရာကို ဇွတ်ပြောတာပေါ့နော်။ ဦးကျော်ဟိန်းကတော့ ကလေးပဲဆိုပြီး သည်းခံပါတယ်။ အခုပြန်တွေးကြည့်တော့ ဒီလိုတဇွတ်ထိုးပုံစံတွေ ရှိခဲ့တာကို ပြန်တွေးမိတယ်။ အဲဒီတုန်းက သည်းခံတဲ့သူရှိပေမယ့် သည်းမခံချင်တဲ့သူတွေလည်း ရှိခဲ့မှာပဲလေ။ အဲဒါလေးကိုတော့ အခုချိန်မှာ ပြန်ဆင်ခြင်မိတယ်” လို့ အေး၀တ်ရည်သောင်းက ဆိုပါတယ်။ အနုပညာလောကထဲမှာ နှစ်ကာလကြာရှည်လျှောက်လှမ်းမှု အပြီးမှာတော့ ပညာရေးဘက်ကို အာရုံစိုက်ခဲ့ပြီး ကိုယ်ပိုင်စီးပွားရေး လုပ်ငန်းတွေကိုလည်း လုပ်ကိုင်လာခဲ့ပါတယ်။ ဒီအချိန်မှာပဲ အနုပညာလောကကသူများနဲ့ ပြန်လည်တွေ့ဆုံကြရာက အနုပညာလုပ်ငန်းတွေ ပြန်လည်လုပ်ကိုင်ဖြစ်ခဲ့တယ်လို့ ပြောပြခဲ့ပါတယ်။ Media 7 က ရိုက်ကူးတဲ့ ‘Charm’ ဇာတ်လမ်းတွဲနဲ့ ‘ရတနာပုံ’ ရုပ်သံဇာတ်လမ်းတွဲတွေမှာ ပါ၀င်ဖြစ်ခဲ့ရာက အနုပညာလောကထဲ တစ်ကျော့ပြန်ရောက်ရှိလာခဲ့တယ်လို့ ဆိုခဲ့ပါတယ်။ လူမှုကွန်ရက််မှာ Aye Thaung အမည်နဲ့ ပရိသတ်အားပေးမှု များပြားတာနဲ့ ပတ်သက်လို့ အေး၀တ်ရည်သောင်းက “အခုတစ်ကျော့ပြန် အနုပညာအလုပ်တွေလုပ်လို့ ပရိသတ်တွေ အားပေးမှုရလာတာ၊ Facebook မှာ ပရိသတ်တွေ အများကြီးရဲ့ ချစ်ခင်မှုကိုရတာက ဘ၀အသစ်တစ်ခုကို ရလိုက်သလိုပါပဲ။ ဖွင့်ထားတဲ့နာမည်ကလည်း အေး၀တ်ရည်သောင်းအနေနဲ့ မဟုတ်ဘဲ Aye Thaung ဆိုတဲ့ နာမည်နဲ့ အားပေးကြတာဆိုတော့ တော်တော်လေးပျော်ရွှင်မိသလို တစ်ခါတလေ ဟုတ်ရဲ့လားဆိုပြီး ငိုချင်သလိုလည်း ဖြစ်မိတယ်။ ကြောက်လည်းကြောက်မိတယ်။ သူတို့အားပေးတာနဲ့ ထိုက်တန်တာကို မလုပ်ပြနိုင်မှာလည်း စိုးတယ်။ အစ်မတို့ အနုပညာအလုပ်ဆိုတာကလည်း လုပ်ဖို့အတွက် အခွင့်အရေးရဦးမှပေါ့နော်။ ကိုယ်ကဘယ်လောက်ပဲ ရိုက်ပြချင်ပေမယ့် ကိုယ့်ကိုကမ်းလှမ်းတဲ့သူ ရှိဦးမှပေါ့နော်။ ဘာပဲဖြစ်ဖြစ် အစ်မရဲ့ Account ကိုကြည့်တဲ့အခါ စိတ်မချမ်းသာသွားဘူး ဆိုရင်တောင် စိတ်ညစ်စရာတော့ မဖြစ်ဘူးဆိုရင် ကျေနပ်ပါတယ််” လို့ ေ၀မျှခဲ့ပါတယ်။ ဒီတစ်ပတ်မှာတော့ လူမှုကွန်ရက် စာမျက်နှာထက်မှာ ပရိသတ် ချစ်ခင်အားပေးမှုများပြားလှသူ အေး၀တ်ရည်သောင်းပြောပြခဲ့တဲ့ ဘ၀ရဲ့အမှတ်တရ စာမျက်နှာအချို့ကို လှန်လှောဖတ်ရှုခွင့်ရခဲ့တာကြောင့် ကျေနပ်ကြလိမ့်မယ်လို့ ယုံကြည်မိပါတယ်။