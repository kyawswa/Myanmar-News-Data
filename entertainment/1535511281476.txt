ဟောလိ၀ုဒ်လက်မှတ်ရောင်းချမှု ၀င်ငွေစာရင်းတွင် အံ့အားသင့်ဖွယ် ဦးဆောင်ခဲ့သည့် အချစ်ဇာတ်မြူးဇာတ်ကား Crazy Rich Asians ကို ယင်းဇာတ်ကားရိုက်ကူးခဲ့သည့် စင်ကာပူနိုင်ငံ၌ သြဂုတ် ၂၁ ရက်တွင် ပွဲဦးထွက်ပြသခဲ့သည်။ “ဇာတ်ကားထဲမှာ စင်ကာပူက အရမ်းလှတဲ့အတွက်ကြောင့် စင်ကာပူနိုင်ငံသားတိုင်း ဒီဇာတ်ကားကိုကြည့်ကြမယ်လို့ ကျွန်မ မျှော်လင့်ပါတယ်။ ဟောလိ၀ုဒ်မှာ လူတိုင်းက ဒီဇာတ်ကားကို သဘောကျကြတယ်။ ဇာတ်၀င်ခန်းထဲမှာပါတဲ့နေရာကို CGI လား။ အပြင်မှာ တကယ်ရှိတဲ့နေရာလားလို့ မေးကြတယ်” ဟု ယင်းဇာတ်ကားထဲတွင် အော်ပရာသရုပ်ဆောင် ကစ်တီပေါင်အဖြစ် သရုပ်ဆောင်ခဲ့သည့် Fiona Xie က ပြောကြားသည်။ ၂၅ နှစ်အတွင်း အာရှသရုပ်ဆောင်များ ပါ၀င်ထားသည့် ပထမဆုံးဟောလိ၀ုဒ်ဇာတ်ကားဖြစ်သည့် Crazy Rich Asians ဇာတ်ကားသည် ပွဲဦးထွက်ဖြန့်ချိသည့် သီတင်းပတ်တွင် မြောက်အမေရိက၌ လက်မှတ် ရောင်းချမှု၀င်ငွေ ဒေါ်လာ ၃၄ သန်း ကျော် ရရှိခဲ့သည်။ နယူးယောက်တက္ကသိုလ်မှ စီးပွားရေး ပါမောက္ခ ရေချယ်ချူက ၎င်း၏ချစ်သူ စင်ကာပူနိုင်ငံသား နစ်ယောင်း၏ တောင်းဆိုမှု ကြောင့် စင်ကာပူသို့ အလည်အပတ်လိုက်သွားရာမှ နစ်၏ အလွန်အမင်းချမ်းသာ ကြွယ်၀သည့် မိသားစုနှင့် တွေ့ဆုံခဲ့သည့်အကြောင်း ရိုက်ကူးထားသည့် ယင်းဇာတ်ကားတွင် မလေးရှား-တရုတ်သရုပ်ဆောင် မီရှဲယိုး၊ ဗြိတိန်-မလေးရှားသရုပ်ဆောင်ဟင် နရီဂိုးဒင်း၊ အမေရိကန်သရုပ်ဆောင် ကွန်စတင်း၀ူနှင့် ဗြိတိန်သရုပ်ဆောင် ဂျမ်မားချမ်းတို့က အဓိကဇာတ်ကောင်များအဖြစ် ပါ၀င်ထားသည်။ ၂၀၁၃ ခုနှစ်က ဖြန့်ချိခဲ့သည့် စင်ကာပူ-အမေရိကန်စာရေးဆရာ ကီဗင်ကွမ်၏ ၀တၳုကို ဒါရိုက်တာဂျွန်အမ်ချူးက ရိုက်ကူးသည့် ယင်းဇာတ်ကားကို ဝါနာဘရားသားစ် ရုပ်ရှင်လုပ်ငန်းက ဖြန့်ချိခဲ့သည်။ ယင်းဇာတ်ကားသည် ၁၉၉၃ ခုနှစ်က ဖြန့်ချိခဲ့သည့် The Joy Luck Club ဇာတ်ကားပြီးလျှင် အာရှသရုပ်ဆောင်များ အဓိက ပါ၀င်ထားသည့် ပထမဆုံးရုပ်ရှင်ဇာတ်ကား ဖြစ်သည်။