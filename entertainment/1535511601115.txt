တေးသံရှင် X-Box ၏ X-Boxin’s House Party ဖျော်ဖြေပွဲကို မေ ၁၉ ရက်တွင် ရန်ကုန်မြို့ Hard Rock Cafe ၌ ပြုလုပ်မည်ဖြစ်ကြောင်း သိရသည်။ အဆိုပါဂီတဖျော်ဖြေပွဲတွင် တေးသံရှင် X-Box ၏ တေးသီချင်းများစွာဖြင့် ဖျော်ဖြေတင်ဆက်မှုအား ခံစားနားဆင်နိုင်မည်ဖြစ်ကြောင်း သိရသည်။ ဖျော်ဖြေပွဲကို ညနေ ၅ နာရီမှ ည ၉ နာရီအထိ ကျင်းပမည်ဖြစ်ကြောင်း သိရသည်။ “Hard Rock Cafe မှာလုပ်ဖြစ်ရင် ကျွန်တော်နဲ့ပရိသတ်တွေ ပျော်ပျော်ရွှင်ရွှင်လုပ်ခဲ့တာကို Hash Tag နဲ့ရှာကြည့်မယ်ဆိုရင် တခြားနိုင်ငံကပရိသတ်တွေလည်း လွယ်လွယ်ကူကူနဲ့ ရှာတွေ့နိုင်မယ်။ ပြီးတော့ ကျွန်တော့်စိတ်ထဲမှာ Outdoor Area မှာ အမြဲလုပ်ကြတာများတယ်။ ပြီးခဲ့တဲ့ဒုတိယအခွေ 99 မှာလည်း ပရိုမိုးရှင်းမလုပ်ခဲ့တဲ့အတွက် ပရိသတ်တွေနဲ့ မဆုံလိုက်ရဘူး။ ဒါကြောင့် အစားထိုးပြန်လုပ်ပေးတာ။ ပွဲအကြီးကြီး မလုပ်ချင်သေးတာကြောင့်လည်း အခုလိုပွဲသေးပဲလုပ်ဖို့ ဆုံးဖြတ်တာလည်းပါတယ်။ Hard Rock Cafe ဖြစ်တဲ့အတွက် လက်မှတ်လုပ်လိုက်ရတယ်။ အေးအေးဆေးဆေးကြည့်ချင်တဲ့ ပရိသတ်တွေအတွက် အေးဆေးကြည့်လို့ရတယ်။ Outdoor ပွဲတွေက တော့ထပ်လုပ်ပါဦးမယ်။ အခုကတော့ အေးဆေးကြည့်ချင်တဲ့ ပရိသတ်တွေအတွက် လုပ်ပေးလိုက်တဲ့ပွဲပါ။ ကျွန်တော်နဲ့အတူ ညီအစ်ကိုမောင်နှမသူ ငယ်ချင်းတွေအများကြီး လာဖျော်ဖြေကြမယ်။ ရွှေထူး၊ ထက်ယံ၊ ရဲရင့်အောင်၊ မိစန္ဒီ၊ မိုးထက် အများကြီးပါပါမယ်။ လာခဲ့ကြဖို့ဖိတ်ခေါ်ပါတယ်။ မေလထဲမှာ နောက်နှစ်တွေလည်း ပွဲလုပ်သွားမှာပါ။ တစ်နှစ်ကို တစ်ကိုယ်တော်ပွဲတစ်ပွဲ လုပ်နိုင်ဖို့ စီစဉ်ထားပါတယ်။ ကျွန်တော့်မွေးနေ့က မေ ၂၀ မှာဆိုပေမယ့် ၁၉ မှာလုပ်ဖြစ်တယ်။ ဒီအချိန်ရောက်ပြီဆိုရင် X-Box ပွဲလာပြီဆိုတာကို အမှတ်ရစေချင်တာပါ။ 99 အခွေကို သေချာမကြေညာဖြစ်ပေမယ့် အားပေးတဲ့အတွက် ကျေးဇူးတင်ပါတယ်။ ကျွန်တော့်ရဲ့ ပထမဆုံးတစ်ကိုယ်တော်ပွဲဖြစ်တဲ့အတွက် အရမ်းရင်ခုန်ပါတယ်” ဟု တေးသံရှင် X-Box က ဆိုသည်။ X-Boxin’s House Party လက်မှတ်များအား စတင်ရောင်းချလျက်ရှိပြီး VVIP လက်မှတ် ကျပ်နှစ်သိန်း သတ်မှတ်ထားကာ လူငါးဦး ၀င်ရောက်နိုင်မည်ဖြစ်သည်။ VIP လက်မှတ်ကို ကျပ်တစ်သိန်းခွဲသတ်မှတ်ထားသည်။ GA လက်မှတ်များအား ကျပ်ကိုးထောင်ဟု သတ်မှတ်ရောင်းချနေကြောင်း သိရသည်။ တေးသံရှင် X-Box ၏ ပထမဆုံးတစ်ကိုယ်တော်ဖျော်ဖြေပွဲဖြစ်ပြီး မေ ၂၀ ရက်တွင် ကျရောက်မည့် မွေးနေ့အကြို ဖျော်ဖြေတင်ဆက်မှုလည်းဖြစ်သည်။ ယင်းဖျော်ဖြေပွဲတွင် တေးသံရှင်ရွှေထူး၊ ထက်ယံ၊ ရဲရင့်အောင်၊ မိစန္ဒီ၊ မိုးထက်စသည့် တေးသံရှင်များလည်း ပါ၀င်အားဖြည့် တင်ဆက်မည်ဖြစ်ကြောင်း သိရသည်။ X-Box သည် ‘9’ နှင့် ‘99’ တေးအယ်လ်ဘမ်များ ထွက်ရှိထားကာ ပရိသတ်အားပေးမှု များပြားသည့် တေးသံရှင်ဖြစ်သည်။