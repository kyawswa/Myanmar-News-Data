Facebook ကထုတ်လုပ်မည့် Queen America ဇာတ်လမ်းတွဲတွင် အော်စကာဆုရ ဗြိတိန်သရုပ်ဆောင် ကက်သရင်းဇီတာဂျုံးက အဓိကဇာတ်ကောင်အဖြစ် ပါ၀င်ရန် စာချုပ်ချုပ်ဆိုခဲ့သည်ဟု အနုပညာသတင်း ၀က်ဘ်ဆိုက် Deadline တွင် ဖော်ပြခဲ့သည်။ “ကျွန်မရဲ့ ဇာတ်လမ်းတွဲအသစ်အတွက် စိတ်လှုပ်ရှားမိတယ်။ ပရိသတ်တွေ ကြိုက်ကြမယ်လို့ထင်ပါတယ်” ဟု အသက် ၄၈ နှစ်အရွယ်ရှိ ဇီတာဂျုံးက ပြောကြားခဲ့သည်။ အမေရိကအလှမယ်ပြိုင်ပွဲအကြောင်းကို အခြေပြုရိုက်ကူးမည့် “Queen America” ဇာတ်လမ်းတွဲတွင် ဇီတာဂျုံးက Miss America ဖြစ်ရန်မျှော်လင့်သည့် အမျိုးသမီးများကြားတွင် ရေပန်းစားနေသည့် အကြင်နာမဲ့သော နည်းပြဗစ်ကီအီလစ်အဖြစ် သရုပ်ဆောင်မည် ဖြစ်သည်။ အပိုင်း ၁၀ ပိုင်း ပါ၀င်မည့် ယင်းဇာတ်လမ်းတွဲကို Facebook ၏ အွန်လိုင်းရုပ်ရှင်၊ ဇာတ်လမ်းတွဲထုတ်လွှင့်သည့် Watch တွင် ထုတ်လွှင့်မည်ဟု Deadline ၌ ဖော်ပြခဲ့သည်။ ယင်းဇာတ်လမ်းတွဲနှင့် ပတ်သက်သည့် အသေးစိတ် အကြောင်းအရာကို အေအက်ဖ်ပီက မေးမြန်းခဲ့သော်လည်း Facebook က ဖြေဆိုခဲ့ခြင်းမရှိပေ။ Facebook သည် ပြီးခဲ့သည့်နှစ် စက်တင်ဘာတွင် Strangers ဇာတ်လမ်းတွဲဖြင့် Watch ကို မိတ်ဆက်ခဲ့သည်။ ယင်းနောက် ဧပြီနှောင်းပိုင်းတွင် နော်ေ၀အစီအစဉ်တစ်ခုကို မှီငြမ်းထားသည့် Skam Austin ဇာတ်လမ်းတွဲကို ထုတ်လွှင့်ခဲ့သည်။ ဇီတာဂျုံးသည် ဂီတဇာတ်မြူးဇာတ်ကား Chicago ဖြင့် ၂၀၀၂ ခုနှစ် အော်စကာ ဆုပေးပွဲတွင် အကောင်းဆုံးအမျိုးသမီးဇာတ်ပို့ သရုပ်ဆောင်ဆုရရှိခဲ့သည်။ ဇီတာဂျုံးသည် The Mask of Zorro၊ Entrapment၊ Traffic၊ Ocean’s Twelve စသည့် ဇာတ်ကားများဖြင့် ကျော်ကြားခဲ့သည်။ ဇီတာဂျုံးသည် FX ရုပ်သံက ထုတ်လွှင့်သည့် Feud: Bette and Joan ဇာတ်လမ်းတွဲတွင်လည်း Olivia de Havilland ဇာတ်ကောင်အဖြစ် ပါ၀င်သရုပ်ဆောင်ခဲ့့သည်။ ဇီတာဂျုံးသည် စိတ်ကျရောဂါနှင့် စိတ်ကစဥ့်ကလျားဖြစ်မှုတို့နှင့် ရုန်းကန်ခဲ့ရမှုကိုလည်း မှတ်တမ်းရုပ်ရှင် ရိုက်ကူးခဲ့သည်။ ၎င်းသည် အမေရိကန်သရုပ်ဆောင် မိုက်ကယ် ဒေါက်လပ်စ်နှင့် ၂၀၀၀ ပြည့်နှစ်က လက်ထပ်ခဲ့ပြီး ကလေးနှစ်ဦး ရရှိခဲ့သည်။