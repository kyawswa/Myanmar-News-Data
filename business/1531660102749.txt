ပြည်တွင်း စက်သုံးဆီဈေး ရက်ပိုင်းအတွင်း ပြန်လည်မြင့်တက်ပြီး ယခုနှစ်အတွင်း အမြင့်ဆုံးဈေးနှုန်းသို့ ရောက်ရှိခဲ့သည်။ ပြည်တွင်း စက်သုံးဆီဈေး ကွက်၌ ဇူလိုင် ၁၃ ရက်တွင် အောက်တိန်း 92 တစ်လီတာ လျှင် ကျပ် ၈၉၀ ၊ အောက်တိန်း -95 တစ်လီတာလျှင် ကျပ် ၉၄၀ ၊ ဒီဇယ်တစ်လီတာလျှင် ၉၁၅ ကျပ် နှင့် ပရီမီယံဒီဇယ်တစ်လီတာလျှင် ၉၃၀ ကျပ်ဈေးဖြင့် ရောင်းချနေသည်။ အဆိုပါ ဈေးနှုန်းသည် ဇူလိုင်၏ နှစ်ပတ်အတွင်း တစ်လီ တာလျှင် ကျပ် ၂၀ နှုန်းစီ မြင့်တက် ပြီး ယခုနှစ်၌ အမြင့်ဆုံးဈေးဖြစ် သည့် ဇွန်လဆန်းပိုင်းကထက် တစ်လီတာလျှင် ၁၀ ကျပ်စီမြင့် တက်ခဲ့သည်။ ပြည်တွင်း စက်သုံးဆီဈေး သည် ဧပြီလကုန်ပိုင်းက စတင် မြင့်တက်ကာ ဇွန်လကုန်ပိုင်း၌ အနည်းငယ်ပြန်လည်ကျဆင်းခဲ့ သည်။ ဈေးကျဆင်းမှု ရက်ပိုင်းမျှသာရှိပြီး ဇူလိုင် ဒုတိယပတ်ကစ၍ တစ်ကျော့ပြန်မြင့်တက် လာခြင်း ဖြစ်သည်။ ထိုသို့ ပြည်တွင်းစက်သုံးဆီ ဈေး ပြန်လည်မြင့်တက်လာခြင်း သည် နိုင်ငံခြားငွေလဲနှုန်းမြင့်တက်ခြင်းနှင့် တိုက်ရိုက်ချိတ်ဆက်နေကြောင်း စက်သုံးဆီ ဈေးကွက်ကျွမ်းကျင်သူများက ပြောသည်။ နိုင်ငံခြားငွေလဲနှုန်းသည် ဇူလိုင် ၁၃ ရက်က တစ်ဒေါ်လာလျှင် ၁,၄၀၅ ကျပ်ရှိပြီး ဇွန်လလယ်ပိုင်းကထက် တစ်ဒေါ်လာလျှင် ကျပ် ၇၀ ခန့် မြင့်တက်ခြင်း ဖြစ်သည်။ ‘‘ဒေါ်လာဈေးက ကျမလိုလို နဲ့ ပြန်တက်သွားတာကြောင့် စက် သုံးဆီဈေးလိုက်တင်လိုက်ရတဲ့ သဘောမှာ ရှိတယ်။ ပြီးတော့ ကမ္ဘာ့ရေနံစိမ်းဈေးကတော့ သိပ် အပြောင်းအလဲ မရှိဘူး’’ဟု စက် သုံးဆီရောင်း၀ယ်ရေးဈေးကွက် ကျွမ်းကျင်သူ တစ်ဦးက ပြော သည်။ ကမ္ဘာ့ရေနံစိမ်းဈေးသည် ဇူလိုင် ၁၃ ရက်၌ တစ်စည်လျှင် ၇၄ ဒေါ်လာခန့်ဖြင့် ရောင်းချနေ ပြီး ယခုရက်ပိုင်းအတွင်း ဈေးနှုန်း ပြောင်းလဲမှု မရှိသေးကြောင်း စက်သုံးဆီဈေးကွက် သတင်းများ တွင် ဖော်ပြထားသည်။