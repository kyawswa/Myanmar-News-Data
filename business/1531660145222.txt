မူဆယ်နယ်စပ်တွင် ငွေလွှဲ၀န်ဆောင်မှုလုပ်ကိုင်သူအများ စုက ဇွန်လ ၁၂ ရက်၌ လုပ်ငန်းများရပ်နားခဲ့ခြင်းကြောင့် နယ်စပ်ကုန်သွယ်ရေးတွင် အခက်အခဲ စတင်ကြုံတွေ့ရသည်ဟု မူဆယ် မြို့မှ ကုန်သည်အချို့ကပြောသည်။ မြန်မာ-တရုတ်နယ်စပ်ကုန် သွယ်ရေးဖြင့် နှစ်နိုင်ငံ ကုန်စည် ရောင်းချရာတွင် ယွမ်ငွေကိုသာ အဓိကထားအသုံးပြုခဲ့သည်။ ယွမ်ငွေဖြင့် ကုန်ပစ္စည်းများ ၀ယ်ယူ ရောင်းချရာတွင်လည်း မြန်မာနိုင်ငံက ယွမ်ငွေကို တရား၀င်အသိအမှတ်မပြုထားသဖြင့် ပုဂ္ဂလိကဘဏ်များ၊ အစိုးရဘဏ်များနှင့် ချိတ်ဆက်ဆောင်ရွက်နိုင်ခြင်းမရှိကြောင်း မူဆယ်မြို့မှ ကုန်သည်အချို့က ပြောသည်။ ထို့ကြောင့် နှစ်နိုင်ငံနယ်စပ် ကုန်သွယ်ရေးတွင် ယွမ်ငွေနှင့် မြန်မာကျပ်ငွေလဲလှယ်ခြင်း၊ လွှဲ ပို့ခြင်းကို တစ်နိုင်တစ်ပိုင်ငွေလွှဲ လုပ်ငန်းလုပ်ကိုင်သူများနှင့် ချိတ် ဆက်ဆောင်ရွက်နေသည်။ တစ်နိုင်တစ်ပိုင် ငွေလွှဲလုပ် ငန်းလုပ်ကိုင်သူများသည် ယခင် က တရုတ်အစိုးရ၏ လောင်းက စားနှင့် တရားမ၀င်ငွေကြေးများ ပိတ်ဆို့ဖမ်းဆီးရာတွင် တရုတ် ဘဏ်များ၌ ဖွင့်လှစ်ထားသော ငွေလွှဲလုပ်ငန်းလုပ်ကိုင်သူများ၏ ဘဏ်စာရင်းများပိတ်ပင်ခံရခြင်း ကြောင့် ယခုကဲ့သို့ ရပ်နားရမည့် အခြေအနေထိ ဖြစ်လာခြင်းဟု ကုန်သည်အချို့က ဆိုသည်။ မြန်မာ-တရုတ်နယ်စပ်ကုန် သွယ်ရေးသည် မြန်မာနိုင်ငံဘက် မှ ပို့ကုန်များကို အစိုးရက တရား ၀င်ခွင့်ပြုထားသော်လည်း တရုတ် အစိုးရက မြန်မာနယ်စပ်မှ တင် သွင်းလာသည့် သွင်းကုန်များကို တရားမ၀င် သတ်မှတ်ခြင်းထို့ ကြောင့် မြန်မာမှ ဆန်၊ ပြောင်းဖူးစေ့၊ သကြားပို့ကုန်များအတွက် ငွေကြေးလွှဲပြောင်းခြင်း၊ လဲလှယ်ခြင်းကို ငွေလွှဲလုပ်ငန်း လုပ်ကိုင်သူများနှင့် ချိတ်ဆက်ဆောင်ရွက်သည်။ ငွေလွှဲ၀န်ဆောင်မှုလုပ်ကိုင် နေသူများက တရုတ်နိုင်ငံရှိ မြန်မာနိုင်ငံသားများအား ငွေစာရင်းဖွင့်လှစ်ခွင့်ပြုထားသော ဘဏ်များတွင် စာရင်းဖွင့်လှစ်ပြီး ကုန်သည်များ၏ ငွေလွှဲပြောင်းမှု၊ ငွေကြေးလဲလှယ်မှုတို့ ဆောင်ရွက်ပေးနေသည်။ ယခုကဲ့သို့ ငွေလွှဲလုပ်ငန်းများ ခေတ္တရပ်တန့်ခြင်းကြောင့် နှစ်နိုင်ငံအကြား ငွေကြေးစီးဆင်းမှုခက်ခဲပြီး ကုန်သွယ်ရေးလုပ်ငန်းများပါ ထိခိုက်လာသည်ဟု မူဆယ်မြို့ ပဲ၊ ပြောင်း၊ နှမ်းကုန်စည်ဒိုင်မှ ကုန်သည်တစ်ဦးက ပြောသည်။ ငွေလွှဲ၀န်ဆောင်မှုလုပ်ကိုင် နေသူအများစု လုပ်ငန်းရပ်ဆိုင်းမှုသည် သုံးရက်မှ တစ်ပတ်အထိ အချိန်ကြာမြင့်နိုင်သဖြင့် တရုတ်နိုင်ငံမှ ကုန်ပစ္စည်းများ ၀ယ်ယူရန် ငွေလွှဲပေးပို့မှု အခက်အခဲနှင့် စတင်ကြုံတွေ့နေရသည်ဟု တရုတ်နိုင်ငံမှ ကုန်ပစ္စည်းတင်သွင်းလိုသူတစ်ဦးက ပြောသည်။ မြန်မာနိုင်ငံမှ နယ်စပ်ကုန် သွယ်ရေးဖြင့် တရုတ်နိုင်ငံသို့ ၂၀၁၇-၁၈ ဘဏ္႑ာနှစ်က ဆန် တန်ချိန် ၁ဒသမ၉ သန်း၊ ပြောင်း စေ့တန်ချိန် တစ်သန်းကျော်၊ သကြားတန်ချိန်များစွာတင်ပို့ခဲ့ သည်။ မြန်မာ-တရုတ်နှစ်နိုင်ငံ နယ်စပ်ကုန်သွယ်ရေးသည် ၂၀၁၇-၁၈ ဘဏ္႑ာနှစ်က ကန်ဒေါ်လာ ငါးဘီလီယံကျော် ကုန်သွယ်ခဲ့သည်။