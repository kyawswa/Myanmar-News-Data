ပြည်တွင်းစက်သုံးဆီ ဈေးသည် ယခုရက်ပိုင်းအတွင်း အနည်းငယ်ပြန်လည် ကျဆင်းခဲ့ကြောင်း စက်သုံးဆီအရောင်းဆိုင် တာဝန်ခံအချို့နှင့် ယာဉ်မောင်းများက ပြောသည်။ မေလကစ၍ စံချိန်တင် တောက်လျှောက် မြင့်တက်နေခဲ့ သည့် စက်သုံးဆီဈေးသည် ကမ္ဘာ့ ရေနံစိမ်းဈေးကျဆင်းလာခြင်းနှင့် အတူ တစ်ကျော့ပြန်၍ အနည်း ငယ်ကျဆင်းခဲ့ခြင်းဖြစ်သည်။ ပြည်တွင်း ဈေးကွက်တွင် ဇွန်လ ၁၈ ရက်က အောက်တိန်း- 92 တစ်လီတာလျှင် ကျပ် ၈၇၀၊ အောက်တိန်း- 95 တစ်လီတာ လျှင် ကျပ် ၉၂၀၊ ဒီဇယ်တစ်လီ တာလျှင် ကျပ် ၉၀၀၊ ပရီမီယံဒီ ဇယ်တစ်လီတာလျှင် ၉၁၅ ကျပ် နှုန်းဖြင့် ရောင်းချခဲ့သည်။ ယင်းဈေးနှုန်းသည် ယခုနှစ် အတွင်း အမြင့်ဆုံး ဖြစ်ခဲ့သည့် မေလဆန်းက ရောင်းချခဲ့သည့် စက်သုံးဆီဈေးနှုန်းများထက် တစ်လီတာလျှင် ၁၀ ကျပ်စီ လျော့နည်းသည်။ ‘‘ကမ္ဘာ့ရေနံစိမ်းဈေးက လည်း ပြီးခဲ့တဲ့ ရက်ပိုင်းကစလို့ ပြန်ကျတဲ့အတွက် ပြည်တွင်းဈေး ကပါ လိုက်ညှိပြီးကျလာတဲ့ သဘောပါ။ ဒီရက်ပိုင်းအခြေအနေကတော့ အကျဘက်မှာ ဆက်ရှိနေမယ်လို့ မျှော်လင့်တယ်’’ ဟု စက်သုံးဆီဈေးကွက် ကျွမ်းကျင် သူတစ်ဦးက ပြောသည်။ ကမ္ဘာ့ရေနံစိမ်းဈေးသည် ဇွန်လ ၁၈ ရက်က တစ်စည်လျှင် ၇၃ ဒသမ ၀၅ ဒေါ်လာသို့ ရောက် ရှိခဲ့၍ မေလကုန်ကထက် ငါးဒေါ် လာခန့် ကျဆင်းလာသည်။ သို့သော် ပြည်တွင်းစက်သုံး ဆီဈေးနှုန်းသည် တစ်လီတာလျှင် ၁၀ ကျပ်ခန့်သာ ကျသဖြင့် လျှော့ချသင့်သည့်ပမာဏထက် နည်းနေသေးသည်ဟု ဈေးကွက်ကျွမ်း ကျင်သူ အချို့က မှတ်ချက်ပြု ပြောကြားသည်။ ‘‘ကမ္ဘာ့ဈေးက အကျမြန်နေ ပေမယ့် ပြည်တွင်းဈေးနှုန်းက နှေး နေတယ်။ ကမ္ဘာ့ပေါက်ဈေးအရ ဆိုရင် ဒီထက် ထပ်ချလို့ရသေး တယ်’’ဟု စက်သုံးဆီဈေးကွက် စောင့်ကြည့်လေ့လာသူကို အောင်ထိုက်က ပြောသည်။ ကမ္ဘာ့ရေနံစိမ်းဈေး တစ်စည်လျှင် ၇၂ ဒေါ်လာခန့်ရှိခဲ့သည့် ဧပြီတတိယပတ်တွင် ပြည်တွင်းစက်သုံးဆီဈေးနှုန်းသည် လက်ရှိ ရောင်းဈေးထက် တစ်လီတာလျှင် ကျပ် ၈၀ ခန့် လျော့နည်းခဲ့ကြောင်း ဈေးကွက်မှတ်တမ်းများက ဆို သည်။