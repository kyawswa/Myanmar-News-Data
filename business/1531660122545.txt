၂၀၁၈ ဘဏ္႑ာနှစ် နှစ်လခွဲအတွင်း ကုန်သွယ်မှုတန်ဖိုး ကန်ဒေါ်လာ ၇ ဒသမ ၄ ဘီလီယံရှိပြီး ယမန်နှစ် ကာလတူထက် ကန်ဒေါ်လာ ၁ ဘီလီယံခန့် ပိုမိုကုန်သွယ်ထား နိုင်ကြောင်း စီးပွားရေးနှင့် ကူးသန်းရောင်းဝယ်ရေး ဝန်ကြီးဌာနက ထုတ်ပြန်သော စာရင်းများတွင် ဖော်ပြထားသည်။ ၂၀၁၈ ဘဏ္႑ာနှစ် ဧပြီ ၁ ရက်မှ ဇွန်လ ၁၅ ရက်အထိ ပြည်ပပို့ကုန် ဒေါ်လာ ၃ ဒသမ ၁ ဘီလီယံ၊သွင်းကုန် ၄ ဒသမ ၂ ဘီလီယံကျော်ရှိပြီး စုစုပေါင်းဒေါ်လာ ၇ ဒသမ ၄ ဘီလီယံရှိသည်။ ၂၀၁၈ ဘဏ္႑ာနှစ် နှစ်လခွဲ အတွင်း ပို့ကုန်ကဏ္႑တွင် အထည် ချုပ်အပါအဝင် စက်မှုကုန်ချော များ ပြည်ပတင်ပို့ခြင်းသည် ဒေါ်လာ ၁ ဒသမ ၆ ဘီလီယံရှိခဲ့သည်။ ထိုပမာဏသည် ယမန်နှစ်ကာလ တူထက် ဒေါ်လာသန်း ၆၀၀ ကျော် ပိုများကြောင်း ဝန်ကြီးဌာနက ဆိုထားသည်။ အထည်ချုပ်လုပ်ငန်း တစ်ခုတည်းပင် ဒေါ်လာသန်း ၅၀၀ ကျော်ရရှိခဲ့သည်ဟု ဝန်ကြီးဌာနက ထုတ်ပြန်ထားသည်။ သွင်းကုန်တွင် စက်မှုကုန် ကြမ်းတင်သွင်းမှု ဒေါ်လာ ၁ ဒသမ ၇ ဘီလီယံကျော်ရှိပြီး ယမန်နှစ်ကာလတူထက် သန်း ၃၀၀ ခန့် ပိုခဲ့သည်။ ရင်းနှီးမြှုပ်နှံမှုလုပ်ငန်းများ အတွက် လိုအပ်သည့် ကုန်ပစ္စည်းတင်သွင်းမှုဒေါ်လာ ၁ ဘီလီယံခွဲရှိပြီး ယမန်နှစ်ကာလတူထက် သန်း ၁၅၀ ပိုမိုတင်သွင်းခဲ့သည်ဟု ဆိုထားသည်။ လူသုံးကုန်ပစ္စည်း တင်သွင်းမှုတွင် ဒေါ်လာသန်း ၉၀၀ ခန့်ရှိသော်လည်း ယမန်နှစ်ကာလ တူထက် အနည်းငယ်လျော့နည်းကြောင်း ထုတ်ပြန်ထားသည်။ နယ်စပ်ကုန်သွယ်မှုများတွင် စုစုပေါင်းကုန်သွယ်မှု ၁ ဒသမ ၆ ဘီလီယံရှိပြီး ယမန်နှစ် ကာလ တူထက် သန်း ၁၃၀ ခန့် ပိုကြောင်း ဆိုသည်။