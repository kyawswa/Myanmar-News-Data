ရန်ကုန်မြို့သစ်တွင် မြေဈေးကို သီလဝါအထူးစီးပွားဇုန်မြေဈေး ထက် လျှော့ပေးမည်ဖြစ်ပြီး အလုပ် သမားဦးရေ ခန့်အပ်နိုင်မှုအပေါ် မူတည်ပြီး ဈေးသတ်မှတ်မည်ဟု ရန်ကုန်မြို့သစ် ဖွံ့ဖြိုးတိုးတက်ရေး ကုမ္ပဏီ (NYDC) ဒုဥက္ကဋ္ဌနှင့် အမှုဆောင်အရာရှိချုပ် ဦးသိမ်းဝေက ပြောသည်။ ဇွန်လ ၂၃ ရက်က ရန်ကုန်မြို့ ရှိ ကုန်သည်များနှင့် စက်မှုလက်မှု လုပ်ငန်းရှင်များအသင်းချုပ်တွင် ကျင်းပသော ရန်ကုန်မြို့သစ်နှင့် စပ်လျဉ်းသည့် ဆွေးနွေးပွဲ၌ ယင်း သို့ ပြောကြားသည်။ ‘‘မြေဈေးက ခင်ဗျား(လုပ် ငန်းရှင်)က လူဘယ်နှယောက်ခန့် နိုင်လဲပေါ်မှာ သတ်မှတ်တယ်။ လူ ၅၀ ပဲ ခန့်မယ်ဆို သီလဝါလိုဈေးပဲ။ သူ့နောက်လိုက်သတ်မှတ်မယ်။ လူငါးသောင်းခန့်နိုင်ရင် အလကား ပေးရင်ပေးမယ်။ ကျွန်တော့်မူတည် ချက်က လူနှစ်သန်းအလုပ်ရဖို့’’ဟု ဦးသိမ်းဝေက ပြောသည်။ ရန်ကုန်မြို့တောင်ပိုင်းရှိ သီ လဝါအထူးစီးပွားရေးဇုန်တွင် မြေ ဈေးသည် တစ်မီတာပတ်လည် လျှင် ၈၃ ဒေါ်လာရှိနေပြီး စက်ရုံတစ်ခုကို လူ ၅၀ ခန့်သာ အလုပ်ပေးနိုင်သည်။ ထို့ကြောင့် ရန်ကုန်မြို့သစ်ရှိ စက်မှုမြေများတွင် လုပ်သားများများ ခန့်အပ်ပေးမည့် လုပ်ငန်းရှင်များကို ဆွဲဆောင်မည်ဖြစ်ပြီး လူနှစ်သန်းအလုပ်ရရန် ဖြစ်သည်ဟု ဦးသိမ်းဝေကပြော သည်။ လက်ရှိတွင် တရုတ်အစိုးရ ပိုင် CCCC ကုမ္ပဏီကို ရွေးချယ် ထားပြီး တံတားနှစ်စင်း၊ ၂၆ ကီလို မီတာအရှည်ရှိ လမ်းမ၊ မြေသိမ်းသူ များ နေရာပြန်ချရန် ၂၆ ကီလိုမီတာ(ဧက ၆,၅၀၀ ခန့်) အကျယ်ရှိ ရွာမြို့၊ အလုပ်အကိုင်အတွက် စက်မှုဇုန်၊ လျှပ်စစ်မီး၊ ရေနှင့် ရေ ဆိုးစွန့်ပစ်သည့် စနစ်ဟူသည့် လုပ်ငန်းခုနစ်ခု စတင်လုပ်ကိုင်မည် ဖြစ်ကြောင်း ဦးသိမ်းဝေက ပြော သည်။ ထိုလုပ်ငန်းများအတွက် ကုန်ကျစရိတ် ဒေါ်လာ နှစ်ဘီလီယံဖြစ်ပြီး ယင်းအတွက် ကျခံနိုင်မည့် ကုမ္ပဏီကို ရွေးချယ်ထားခြင်းဖြစ် သည်ဟု ဦးသိမ်းဝေကပြောသည်။ ‘‘မြို့သစ်မှာ လူနှစ်သန်းက ရန်ကုန်မြို့ကို တက်မလာဘူး အာမခံနိုင်မလား။ တက်လာမယ် ဆို အခု တံတားနှစ်စင်းနဲ့ အဆင် ပြေပါ့မလား။ ကားလမ်းတွေတော့ ရှင်းတယ်။ နေပြည်တော်လို မြို့ ကြီးဖြစ်သွားမလား။ အလုပ်မဖြစ် တဲ့ မြို့သစ်ဖြစ်သွားမလား’’ ဟုအင်ဂျင်နီယာ ဦးမျိုးမြင့်က မေးခွန်းထုတ်သည်။ ရန်ကုန်မြို့သစ်စီမံကိန်း တစ်ခုလုံးကို လေ့လာဆန်းစစ်ရန် တရုတ် CCCC ကုမ္ပဏီနှင့် ရန်ကုန်တိုင်းအစိုးရတို့ပဏာမ မူဘောင် သဘောတူညီမှုစာချုပ် (Frame-work Agreement)ကို မေလတွင် လက်မှတ်ရေးထိုးခဲ့သည်။ CCCC သည် နိုင်ငံတကာဆောက်လုပ် ရေးကုမ္ပဏီဖြစ်ပြီး ၁၄၈ နိုင်ငံတွင် လုပ်ကိုင်နေသည့် အတွေ့အကြုံ ရှိကြောင်း ယင်းကုမ္ပဏီဥက္ကဋ္ဌက ပြောထားသည်။ ရန်ကုန်မြို့သစ်စီမံကိန်းကို ယခင်အစိုးရလက်ထက် စတင်ခဲ့ သည့် မြေနေရာရှိ မြေဧက ၂၀,၀၀၀ တွင် ပထမအဆင့် စတင် အကောင် အထည်ဖော်မည်ဖြစ်သည်။