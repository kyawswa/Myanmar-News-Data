ရွှေတိဂုံစေတီတွင် ရွှေ ဆိုင်းကပ်လှူရန် တင်ဒါခေါ်ယူရာတွင် စက်ရွှေဆိုင်းများသာ အဓိကအသုံးပြုနေသဖြင့် လက် မှုရွှေဆိုင်းများကို တွဲဖက် အသုံးပြုရန် အကူအညီတောင်းခံမည်ဖြစ် ကြောင်း မန္တလေးရှိ လက်မှုရွှေဆိုင်း လုပ်ငန်းရှင်များက ပြောသည်။ ရွှေတိဂုံစေတီဂေါပကအဖွဲ့ သည် ရွှေဆိုင်းလိုအပ်ချက်အပေါ် မူတည်၍ သုံးနှစ်တစ်ကြိမ် တင်ဒါ ခေါ်ယူကာ ရွှေဆိုင်းများ ဝယ်ယူ လေ့ရှိပြီး ယခင်က ရိုးရာလက်မှု ရွှေဆိုင်းတစ်မျိုးတည်းသာ အသုံးပြုခဲ့သည်။ သို့သော် ၂၀၁၄ နှင့် ၂၀၁၇ က တင်ဒါခေါ်ယူရာ၌ ထုတ်လုပ်မှု ကုန်ကျစရိတ်နည်းပြီး ဈေးနှုန်း သက်သာသည့် စက်ရွှေဆိုင်းများ ကို ပြောင်းလဲအသုံးပြုသဖြင့် ရိုး ရာလုပ်ငန်းကို အားပေးသည့်အ နေဖြင့် လက်မှုရွှေဆိုင်းများကိုပါ အသုံးပြုရန် ဂေါပကအဖွဲ့နှင့် သက်ဆိုင်ရာ ဝန်ကြီးဌာနများထံ တင်ပြကာ အကူအညီတောင်းခံ မည်ဖြစ်ကြောင်း လုပ်ငန်းရှင်များ က ဆိုသည်။ ‘‘စက်ရွှေဆိုင်းက ကျွန်တော် တို့ထက် ဈေးကို လျှော့ထားတယ်။သတ်မှတ်ထားတဲ့ လက်မကို အ ပြည့်ပါတယ်ဆိုပေမယ့် အလေး ချိန်ကွာနေတယ်။ လက်ရွှေဆိုင်း ဆိုရင် တစ်ဆိုင်းကို လေးရွေး လောက်ရှိပေမယ့် စက်ရွှေဆိုင်း ကို ပြန်ကျိုကြည့်တဲ့အခါ နှစ်ရွေး လောက်ပဲရှိတာ တွေ့ရပါတယ်။ သူက စက်နဲ့လုပ်တဲ့အတွက် တစ်ဆိုင်းကို နှစ်ရွေးဆိုပြီး တညီတညွတ်တည်းထွက်အောင် လုပ် လို့ရတယ်။ ကုန်ကျစရိတ် ပိုသက် သာပါတယ်’’ ဟု အောင်သရဖူ လက်မှု ရွှေဆိုင်းလုပ်ငန်းရှင် ဦးမောင်စုက ပြောသည်။ မြန်မာနိုင်ငံ၌ ၂၀၁၂ ခန့်က စ၍ နိုင်ငံခြားမှ တင်သွင်းသော စက်ဖြင့်လုပ်သော ရွှေဆိုင်းများ ပေါ်ပေါက်လာပြီး လက်ရှိတွင် ရန်ကုန်၌ စက်ရုံဖြင့် ထုတ်လုပ်နေ ကာ ရွှေတိဂုံစေတီတော်ကြီးအ ပြင် ဧရာဝတီတိုင်းရှိ ဘုရားစေတီများတွင်လည်း စက်ရွှေဆိုင်းများ သာ အသုံးပြုတော့သည်ကို တွေ့လာကြောင်း မန္တလေးမျက်ပါးရပ်ရှိ လက်မှုရွှေဆိုင်းလုပ်ငန်းရှင်များကဆိုသည်။ ‘‘ကျွန်တော်တို့နဲ့ ဈေးယှဉ်တဲ့ အခါမှာ ရွှေတစ်ဆိုင်းကို ၅,၀၀၀ နှုန်းနဲ့ အဆိုင်း ၃၀,၀၀၀ လောက် ဝယ်ရင် အများကြီးပိုသက်သာလို့ စက်ရွှေကို ဝယ်တာဖြစ်ပေမယ့် တင်ဒါခေါ်တဲ့အခါ လက်ရွှေကို တော့ ဘယ်လောက်ဝယ်မယ်၊ စက်ရွှေကို ဘယ်လောက်ဝယ်မယ် ဆိုပြီး ခွဲပြီးတော့ တင်ဒါခေါ်တာ မျိုး ဖြစ်စေချင်ပါတယ်။ ရှေးရိုး အစဉ်အလာသုံးခဲ့တဲ့ လက်မှုရွှေ ဆိုင်းလေးတွေကို ဆက်ပြီးသုံးပေး ဖို့ ပြောချင်တာပါ’’ဟု အောင်တံခွန် ရွှေဆိုင်းလုပ်ငန်းပိုင်ရှင် ဦးဇော်မင်းအောင်က ပြောသည်။ မန္တလေးမြို့ မျက်ပါးရပ်တွင် လက်မှုရွှေဆိုင်းလုပ်ငန်း လုပ်ကိုင် သူ ၂၀၀ ခန့်ရှိပြီး အလုပ်သမား ၁,၀၀၀ ခန့်အထိရှိကာ မြန်မာ့ရိုး ရာ လက်မှုလုပ်ငန်းတစ်မျိုးဖြစ် သဖြင့် ဆက်လက်ရပ်တည်နိုင်ရန် တောင်းဆိုခြင်းဖြစ်ကြောင်း ၎င်း တို့က ပြောသည်။